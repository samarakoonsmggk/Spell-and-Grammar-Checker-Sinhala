2025 වසර සඳහා වන සිරිපා වන්දනා සමය ආරම්භ වන්නේ අදට යෙදී ඇති උඳුවප් පොහොයත් සමග ය.
ගෞතම බුදුන් වහන්සේගේ වම් සිරිපා සලකුණ පිහිටි බව සැලකෙන ශ්‍රී පාදස්ථානය වැඳ පුදා ගැනීම සඳහා බෞද්ධ සැදැහැවත්හු මෙන් ම දෙස් විදෙස් වන්දනාකරුවෝ ද එක්වෙති.
සිරිපා වාරය සහ අවාරය
උඳුවප් පොහොයෙන් ආරම්භ වන මෙම සිරිපා වන්දනා සමය අවසන් වන්නේ ලබන වසරට යෙදෙන වෙසක් පොහොයත් සමග ය.
සෑම වසරක ම සිරිපා වන්දනා වාරය උඳුවප් පොහොයෙන් ආරම්භ කෙරෙන්නේ සධාතුක කරඬුව සහ සමන් දේව ප්‍රතිමාව පැල්මඬුල්ල ගල්පොත්තාවල ශ්‍රී පාද රජමහා විහාරයේ සිට සිරිපා මළුව තෙක් වැඩම කරවීමෙන් අනතුරුව ය.
පැල්මඩුල්ල, රජමහා විහාරස්ථානයෙන් ආරම්භ වී නල්ලතන්නිය හරහා උඩමළුව කරා ගමන් කරන පෙරහැර ශ්‍රී ලංකාවේ දිග ම පෙරහැර වේ.
මෙවර සිරිපා වන්දනාව හා වත්පිළිවෙත්
කඨීන පෙරහැර: එදා සහ අද ගැන විමසා බැලීමක්
එය සබරගමුව, බස්නාහිර සහ මධ්‍යම යන පළාත් තුනකට අයත් රත්නපුර, කොළඹ, කෑගල්ල සහ නුවරඑළිය යන දිස්ත්‍රික්ක හතරක් හරහා ගමන් කරනු ලැබේ.
සුමන සමන් දෙවියන් ශ්‍රී පාදස්ථානයේ වැඩවාසය කරන බව සලකා සමන්ත කූට යන නමින් ද ශ්‍රී පාදස්ථානය හඳුන්වයි. මීට අමතරව රත්නගිරි යන නමින් ද ශ්‍රී පාදස්ථානය හඳුන්වනු ලබයි.
ඇඩම්ස් පීක් ලෙස ඉංග්‍රීසියෙන් හඳුන්වන ශ්‍රී පාදය බෞද්ධ සැදැහැවතුන්ගේ පමණක් නොව හින්දු හා ඉස්ලාම් බැතිමතුන්ගේ ද පුදබිමකි. ඉස්ලාම් බැතිමතුන් ඔවුන්ගේ දෙවියන් විසින් මෙලොවට මැවූ පළමු පුද්ගලයා වන ආදම්ගේ පාදයේ සටහන එහි ඇති බවට විශ්වාස කරන අතර, හින්දු බැතිමත්තු ශිව දෙවියන්ගේ පාදයේ සටහන එහි ඇති බවට විශ්වාස කරති.
මැයි මාසයට යෙදෙන වෙසක් පොහොයෙන් පසු නැවතත් දෙසැම්බර් මාසයේ උඳුවප් පොහොය දක්වා වූ කාලය සිරිපා වන්දනාවේ නොයෙදෙන අවාරය ලෙස හැඳින්වේ.
සිරිපා සමය අවසන් කෙරෙන්නේ සධාතුක කරඬුව සහ සමන් දේව ප්‍රතිමාව ශ්‍රී පාදස්ථානයේ වූ සලපතල මළුවේ සිට පැල්මඬුල්ල ගල්පොත්තාවල ශ්‍රී පාද රජමහා විහාරය දක්වා නැවත වැඩම කරවීමෙන් අනතුරුව ය.
සිරිපා වන්දනාවේ යෙදෙන මාර්ග මොනවා ද?
සිරිපා වන්දනාව සඳහා මාර්ග සයක් පමණ ඇති නමුත් බොහෝ දෙනා ප්‍රධාන ප්‍රවේශ මාර්ග තුනක් ඔස්සේ වන්දනාවේ යෙදෙති.
හැටන් - නල්ලතන්නිය මාර්ගය
රත්නපුර - පලාබද්දල මාර්ගය
කුරුවිට - එරත්න මාර්ගය
දැනට වැඩි පිරිසක් සිරිපා වන්දනාවේ යෙදෙන්නේ හැටන්-නල්ලතන්නිය මාර්ගය ඔස්සේ ය. ගමන් මාර්ගය පහසුවීම හා කෙටි වීම ඊට හේතුව යි.
තවත් පිරිස් පැරණි මාර්ග ඔස්සේ සොබා අසිරිය විඳ ගනිමින් සිරිපා කරුණාවේ යෙදීමට උත්සුක වේ.
හැටන් හරහා පැමිණෙන වන්දනාකරුවන්ට හැටන් නගරය හරහා නල්ලතන්නිය වෙත පැමිණ සිරිපා කරුණාව ආරම්භ කළ හැකි ය.
රත්නපුර මාර්ගයේ ගමන් ගන්නා සැදැහැවතුන්ට රත්නපුරයට පැමිණ, පලාබද්දල මාර්ගයේ පලාබද්දල වෙත පැමිණ සිරිපා කරුණාව ආරම්භ කළ හැකි ය.
කුරුවිට මාර්ගයේ ගමන් ගන්නා වන්දනාකාරුවෝ කුරුවිට එරත්න ඔස්සේ සිරිපා වන්දනාව අරඹති.
සිරිපා වන්දනාව දුෂ්කර කටයුත්තකි. ඒ සදහා පියගැටපෙල දහස් ගණනක් නැඟිය යුතු අතර සිරිපා උඩමළුව වෙත ළඟා වීමට පැය කිහිපයක් ගත වේ.
සිරිපා වන්දනාව හා බැඳුණු වත්පිළිවෙත් මොනවා ද?
සිරිපා වන්දනාව හා බැඳුණු සාම්ප්‍රදායික වත්පිළිවෙත් පවතියි.
සිරිපා කරුණා කරන අතරතුර සැදැහැවත්හු තුන්සරණේ කවි හා විවිධ ජන කවි ගායනා කරති. පළමුවර වන්දනාකරු කෝඩුකාරයා ලෙස හඳුන්වන අතර ඔහු සීත ගඟුල යනුවෙන් හඳුන්වන දොළපහරෙන් ස්නානය කළ යුතු ය.
එමෙන් ම බොහෝ වන්දනාකරුවෝ ඉඳිකටු පාන යන නමින් හදුන්වන ස්ථානයේදී ඉඳිකටු හා නූල් දවටා යති.
සිරිපා කරුණාවේ යෙදෙන පිරිස් ඔවුන්ගේ විඩාව නිවා ගැනීම සඳහා අග්ගලා වැනි සාම්ප්‍රදායික ආහාර මෙන්ම කොත්තමල්ලි, රණවරා ආදී පාන ද රැගෙන යාමට උත්සුක වන්නේ පැරැන්නන් ද එවැනි ආහාර පාන රැගෙන ගිය බවට ජනප්‍රවාදයේ සඳහන් වන නිසා ය.
සිරිපා වන්දනා කිරීමට යන සැදැහැවතුන් පසු කළ යුතු ස්ථාන කිහිපයකි. ඒ, මකර තොරණ, ලිහිණි හෙල, කටුකිතුල වංගුව, ධර්මරාජ ගල, සීත ගඟුල, ගෙත්තම්පාන, හැරමිටි පාන, අහස්ගව්ව, මහගිරි දඹය, සිරිපා මළුව හා සිරිපා පද්මය හා‍ දොළොස් මහේ පහන ආදිය යි.
සිරිපා උඩ මළුවට පැමිණි පසු තමන් ශ්‍රී පාදස්ථානය වන්දනාකර ඇති වාර ගණන අනුව වන්දනාකරුවෝ එහි ඇති ඝණ්ටාරය නාද කරති.
සිරිපා වන්දනාවේදී භාවිත කෙරෙන විශේෂ යෙදුම්
සිරිපා කරුණා කිරීමේදී ‘කට ප්‍රවේශම්කර ගන්නැ’ යි පැරැන්නෝ නිරතුරුව ම කියා ඇති බව ජනප්‍රවාදයේ සඳහන් වී තිබේ.
කටමැත දෙඩවීම හෝ පුරසාරම් කියූ පුද්ගලයින්ට සිරිපාදය කරුණා කිරීමට ඉඩ නොලැබුණු පුවත් සහ එවැනි පුද්ගලයින්ට විවිධ අනතුරුවලට මුහුණ දෙන්නට සිදුවීයැ යි පැරන්නනන් පැවසූ බව සිරිපා අඩවියේ වැඩිහිටියෝ පවසති.
සිරිපා වන්දනාවේ යෙදෙන විට ආදි කාලයේ සිට භාවිත කළ ඇතැම් වචන තවමත් අපේ බස් වහරේ අඩංගු වේ.
එලෙස භාවිත කරන වචන කිහිපයක් සහ ඒවායේ තේරුම් පහත දැක්වේ.
කරුණාව යි - සිරිපා වන්දනාවේ දී තම නඩයේ සේම වෙනත් නඩයක පිරිස සමග ඔවුනොවුන් හමුවන අවස්ථාවන්හිgදී ආශිර්වාද කරගන්නේ කරුණාව යි කියමිනි. මෙමගින් ගමනේ විඩාව නිවෙන බවට විශ්වස කෙරෙයි
නඩේ ගුරා - ඈත අතීතයේ පටන් දුෂ්කර වූ සිරිපා කරුණාවේදී නඩයක් එකතුකර ගන්නා පුද්ගලයා නඩේ ගුරා ලෙස හඳුන්වයි. වන්දනාවේ යන කණ්ඩායම නඩය  ලෙස හඳුන්වන අතර නඩේ ගුරා විසින් නිසි පිළිවෙත් ඉටු කරමින්, නඩයට නායකත්වය ලබා දෙමින් සිරිපා කරුණාව සිදුකරනු ලබයි.
සංහිඳේ - සිරිපා කරුණාවේදී මග අවහිර වන විටදී ඉතා සුහදශීලී ලෙස තවත් අයෙකුගෙන් ඉඩ ඉල්ලන්නේ සංහිඳේ ලෙස අමතමිනි.
දෙන්න අපට සංහිඳේ.
දුන්න අයට පිං පිරේ.
කෝඩුකාරයා - පළමුවරට සිරිපා කරුණා කරන අය හඳුන්වන්නේ කෝඩුකාරයා ලෙසිනි. කෝඩුසිරිපා කරුණාව වලංගු වන්නේ සිරිපා වාරයේ කරුණා කිරීමෙන් පමණි.
කිරි කෝඩු - ප්‍රථම වරට සිරිපා වන්දනා ගමනට එක්වන කුඩා දරුවෙකු හෝ දැරියක හඳුන්වනු ලබන්නේ කිරි කෝඩු ලෙසිනි.
දඬු කෝඩු - ප්‍රථම වරට සිරිපා වන්දනා ගමනට එකතුවන වැඩිහිටියෙකු හඳුන්වන්නේ දඬුකෝඩු ලෙස යි.
පේ වීම - වන්දනාකරුවන් සිරිපතුල වඳින්නට පෙර පිරිසිදු වීම පේ වීම ලෙස හැඳින්වේ. හිසේ දෙහි කැබැල්ලක් ගා, සීත ගඟුලෙන් නා, සුදු පිරුවටයක් ඇඳිය යුතු ය. එලෙස ම මස්මාංශ අනුභව නොකර පෙර සිට ම මෙම ගමනට සූදනම් විය යුතු ය.
ඉර සේවය - හිමිදිරි පාන්දර නැගෙනහිරින් හිරු උදාවීම සිරිපා උඩ මළුවේ දී හඳුන්වන්නේ ඉර සේවය ලෙසිනි. මෙම ස්වභාවික සිදුවීමේදී සිරිපා කන්දේ සෙවනැල්ල ත්‍රිකෝණාකාරව බටහිර ප්‍රදේශයට පතිත වෙයි.