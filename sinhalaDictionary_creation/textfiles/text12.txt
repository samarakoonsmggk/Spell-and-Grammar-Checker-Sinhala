බර යැ, මේ ස්මරණයෝ

මව : බබෝ, ඔයාට ඇහෙනව ද මාව?

භ්‍රෑණය : මම ඉන්නෙ කොහෙද?

මව : අහා, හොඳයි! ඔයාට මාව ඇහෙනවා. මම තමයි ඔයාගෙ අම්මා.

භ්‍රෑණය : අම්මා! ඇත්තට ම මම ඔයාගෙ බඩ ඇතුළෙ ද ඉන්නෙ? මං පාවෙන ගමනුයි ඉන්නෙ, වතුරෙ…

මව : ඒකට කියන්නෙ කව – කලව – කලලාවාරික තරලය කියල. අමාරු වචනයක්, මං දන්නව. මාත් ඒක ඉගෙනගත්තෙ අදමයි.

භ්‍රෑණය : මොකක් ද මේ සද්දෙ? ඒක හරියට ඈතින් අකුණු කොටනව වගේ.

මව : ඒ මගෙ හෘද ස්පන්දනය. ඔයා ඉන්නෙ මගෙ ඇතුළෙ. මතකයිනෙ?

භ්‍රෑණය : මම මෙතනට ආසයි; මට මෙතනට වෙලා ඉන්න ඕනෙ හැමදාට ම.

මව : හා, ඔයාට එහෙම කරන්න බෑ! ඔයා ඉපදෙන්න එපායැ.

භ්‍රෑණය : බෑ! එළිය හරි බය හිතෙන තැනක්.

මව : ඕහ්… අපි ඒක ගැන කතා කරන එක පස්සට තියාගමු.

භ්‍රෑණය : මගෙ බණ්ඩියට හයිවෙලා තියෙන මේ බටය මොකක් ද අම්මා?

මව : ඒක තමයි ඔයාගෙ පෙකණි වැල. ඔයා අම්මා ඇතුළෙ ඉන්නකොට ජීවත් කරවන්න ඒක ඕනෙ.

භ්‍රෑණය : හ්ම්ම්ම්. අම්මා, ඔයා කවදාවත් මං ඉන්න තැන ඉඳලා නෑ නේද?

මව : ඉඳලා තියෙනවා! මමත් ඉපදෙන්න කලින් හිටියෙ මගෙ අම්මගෙ බඩ ඇතුළෙ තමයි. මං හිතන්නෙ මට එතන හිටපු කාලෙ මතක නැති නිසා තමයි ඔයාටත් ඒ ගැන මතක නැතුව ඇත්තෙ. බබෝ, අම්මගෙ බණ්ඩිය ඇතුළෙ කළුවර ද? ඔයාට මොනව හරි පේනව ද?

භ්‍රෑණය : පිට ඉඳන් ළා එළියක් එනවා. ඒක රතු-තැඹිලි පාට දීප්තියක්, හරියට ෂිතාඕ ගමේ කන්දට මුවා වෙලා ඉර බැහැගෙන යද්දි අහසෙ ඇඳෙන පාට වගේ.

මව : ඔයාට ෂිතාඕ මතකයි ද? එහෙ තමයි මං ඉපදුණේ! එහෙනම් ඔයාට මතක ඇති අම්මගෙ හැඩ රුව එහෙමත්?

භ්‍රෑණය : මම දන්නව ඔයාගෙ හැඩ රුව මොන වගේ ද කියලා. ඔයා පොඩිකාලෙ මොන වගේ ද කියලත් මට මතකයි. අම්මා, ඔයාට මතක ද ඔයා ඔයාව ම දැක්ක මුල් ම වතාව?

මව : අපොයි, ඒක මට මතක නෑනෙ. මම හිතන්නෙ ඒ කණ්ණාඩියකින් වෙන්න ඕනෙ? ඔයාගෙ සීයට තිබුණා කෑලි තුනකට කැඩිච්ච පරණ කණ්ණාඩියක්. එයා ඒ කෑලි එකට අලවලා –

භ්‍රෑණය : නෑ, එහෙම නෙමෙයි, අම්මා. ඔයා පළවෙනි වතාවට ඔයාව දැක්කෙ වතුර උඩ ඇඳුණු පරාවර්තනයක් විදිහට.

මව : හහ් හහ්… මං නම් හිතන්නෑ එහෙම. ෂිතාඕ තියෙන්නෙ ගෝබි කාන්තාර බිමේ තියෙන ගන්සු පළාතෙ. අපට හැම වෙලේ ම වතුරෙන් අගහිඟකම් තිබුණ. ඒ වගේ ම වාතය හුළඟින් කැලැත්තුණු දූවිල්ලෙන් පිරිලයි තිබුණෙ.

භ්‍රෑණය : ඒක ඇත්ත. ආච්චිඅම්මටයි, සීයතාත්තටයි වතුර අරන් එන්න හැම දා ම කිලෝමීටර් ගාණක් ඇවිදගෙන යන්න සිද්ද වුණා. ඔයාට පහ පිරුණ ගමන් ම වගේ, දවසක් ඔයා ආච්චිඅම්මත් එක්ක ළිඳට ගියා. ආපහු එන ගමන අතර මඟදි ඉර තිබුණෙ මුදුන් වෙලා. දරාගන්න බැරි තරම් රස්නයක් තිබුණෙ. ඔයාට හොඳට ම තිබහයි, ඒත් ආච්චිඅම්මගෙ බාල්දියෙන් බොන්න ද කියල අහන්න බයයි ළිඳ ළඟදි ඇති තරම් බිව්වෙ නැති එකට බනියි කියල. ඒත් ගම්මු ළිඳ ළඟ පෙළ ගැහිල හිටියේ ඔයා වගේ පුංචි ළමයෙකුට ඒ ළඟට යාගන්න බැරි වෙන විදිහට. ඒක නියං අවුරුද්දක් වෙච්ච නිසා හුඟක් ළිං හිඳිල ගිහිල්ලයි තිබුණෙ. අහල ගම්මාන තුනේ ම මිනිස්සු වතුර හොයාගෙන ඒ එක ම එක ගැඹුරු ළිඳට ඇවිල්ලයි තිබුණෙ…. කොහොම හරි, ගෙදර එන අතරමඟ ආච්චිඅම්මා විවේකයක් ගන්න නතර වෙච්ච වෙලාවක ඔයා ඒ සීතල වතුරේ සුවඳ විඳගන්න, ඒ සීතල ඔයාගෙ වේලිච්ච මූණෙ වදිනවා විඳගන්න බාල්දියට පැත්තෙන් නැමුණා…

මව : ඔව්, බබෝ, මට දැන් මතකයි!

භ්‍රෑණය : … අන්න එතකොට ඔයා ඔයාගෙ ඡායාව වතුරෙන් දැක්කා. දූවිලි කඩතුරාවකින් වැහිච්ච, වැස්ස නිසා අගල්වලට හේදිලා ගිය ලොයස් වගේ දාඩිය ලේඛා ඇඳිච්ච ඔයාගෙ මූණ…. ඒ තමයි ඔයා ඔයාගෙම ඡායාව දැක්ක මුල් ම මතකය.

මව : ඒත් මටත් වඩා හොඳට ඒක ඔයාට මතක තියෙන්නෙ කොහොම ද?

භ්‍රෑණය : ඔයාට මතකයි අම්මා. ඔයාට ඒ මතකය ආවර්ජනය කරන්න විතරයි බැරි. ඒත් මගෙ මනස ඇතුළෙ ඔයාගෙ මතක පැහැදිලියි, හරියට ඊයෙ සිද්ද වෙච්ච දෙයක් වගේ.

මව : මට හිතාගන්න බෑ මොනව කියන්න ද කියලා….

භ්‍රෑණය : අම්මා, තවත් කවුරු හරි ඔයා එක්ක ඉන්නව කියල මට දැනෙනවා.

මව : ආ, ඔව්නෙ. ඒ ඩොක්ටර් යිංග්. කලලාවාරික තරලයේ පාවෙමින් ඉන්න ඔයාට ඇත්තට ම කතා කරන්න බැරි වුණාට ඔයාටත් මටත් අදහස් හුවමාරු කරගන්න පුළුවන් මැෂිම හැදුවෙ එයා.

භ්‍රෑණය : මම එයාව දන්නවා! එයා චුට්ටම චුට්ටක් ඔයාට වඩා වැඩිමල්. එයා සුදු පාට දිග කබායකුයි කණ්ණාඩියකුයි පළඳිනවා.

මව : ඩොක්ටර් යිංග් සෑහෙන ප්‍රඥාවන්ත, විස්මිත කෙනෙක්. එයා විද්‍යාඥවරියක්.

යිංග් : හලෝ පැටියෝ!

භ්‍රෑණය : හලෝ? අම්… මං හිතන්නෙ ඔයා අධ්‍යයනය කරන්නෙ මොළ ගැන?

යිංග් : ඔයා හරි. මම ස්නායු විද්‍යාඥයෙක්. ඒ කියන්නෙ, මොළය සිතිවිලි සහ මතකයන් හදන්නෙ කොහොම ද කියල අධ්‍යයනය කරන කෙනෙක්. මිනිස් මොළයට ක්ෂීරපථයෙ තියෙන තරු ගණනටත් වඩ‌ා වැඩි නියුරෝන ප්‍රමාණයක් ලැබිලා තියෙන්නේ තොරතුරු ගබඩා කරලා තියාගැනීමේ අරුම පුදුම ධාරිතාවකුත් එක්කයි. ඒත් පේන විදිහට මොළය සතු ධාරිතාවයෙන් වැඩිහරියක් භාවිතයට ගැනෙන්නෙ නෑ. අන්න ඒ පුරන් වෙච්ච තැන් අධ්‍යයනය කරන එක තමයි මගේ විශේෂඥතාවය. මොළයේ හිස් කියල හිතාගෙන හිටපු ඒ කොටස් ඇත්තෙන් ම තොරතුරු සුවිශාල ප්‍රමාණයක් රඳව‌ගෙන ඉන්නවා ය කියල අපි හොයාගත්තා. ඒ අපේ මුතුන්මිත්තන්ගෙ සංවහනය වෙන මතකයන් කියල අපි හොයාගත්තෙ බොහොම මෑතකදි. ඔයාට තේරෙනවද මම දැන් කිව්ව ටික, දරුවෝ?

භ්‍රෑණය : මට ඒකෙන් ටිකක් විතර තේරුණා. ඔයා අම්මට ඔය ටික ම කීප සැරයක් විස්තර කරල තියනව කියප මම දන්නවා. එයාට තේරිච්ච තැන් මටත් තේරෙනවා.

යිංග් : ඇත්ත වශයෙන් ම මතක උරුමය කියන එක විවිධ සත්ත්ව විශේෂ අතරෙ බොහොම සාමාන්‍ය දෙයක්. උදාහරණයක් විදිහට මකුළුවට දැල බඳින්න ලැබෙන දැනුම, එහෙමත් නැත්නම් වදයක් බඳින්නෙ කොහොමද කියල මී මැස්සට ලැබෙන දැනුම වගේ, අපි ‘සහජාශය’ කියල හඳුන්වන සංඥාන රටා බහුතරය මෙහෙම උරුම වෙච්ච මතකයන්. අලුතෙන් හොයාගත්ත මිනිස්සු සතු උරුම මතකය අනිත් සත්ත්ව විශේෂවලට වඩා පරිපූර්ණයි. ඒකට අදාළ වෙන තොරතුරු ප්‍රමාණය ජානමය වශයෙන් පැවත එන්න අපහසු වෙන තරමට අතිවිශාල නිසා කේතනය වෙලා තියෙන්නෙ ඩී.එන්.ඒ. අණුවෙ ක්වොන්ටම් ආකාරයකට අනුගතව පරමාණුක මට්ටමකින්. ඒ තත්ත්වය අධ්‍යයනය කරන්න ක්වොන්ටම් ජීවවිද්‍යාව උපකාරී –

මව : ඩොක්ටර් යිංග්, ඒක මගෙ බබාට සංකීර්ණ වැඩියි නෙ.

යිංග් : මට සමාවෙන්න. මට වුවමනා කළේ ඔයාගෙ දරුවා අනිත් දරුවන් එක්ක බලද්දි වාසනාවන්ත ඇයි කියල කියලා දෙන්න! මිනිස්සු සතුව උරුම මතකයන් තිබුණත් ඒවා සාමාන්‍යයෙන් ඒවා මොළය ඇතු‌ළෙ හැංගිලා නිද්‍රාශීලීවයි පවතින්න‌ෙ. ඒවා තියෙනවාය කියලවක් මේ වෙනකල් කිසිකෙනෙක් හඳුනාගෙන තිබුණෙ නෑ.

මව : ඩොක්ටර්, දන්නවනෙ; මං ගියෙ ප්‍රාථමික ඉස්කෝලෙකට විතරයි. ඔයා ඔයිට වඩ‌ා සරල විදිහට කතා කරන්න ඔ්නෙ.

භ්‍රෑණය : ඉස්කෝලෙන් පස්සෙ ඔයා අවුරුදු කීපයක් කුඹුරු වැඩ කළා. ඊට පස්සෙ ඔයා වැඩක් පලක් හොයාගෙන ගෙදර අතෑරල ආවා.

මව : ඔව් පැටියො, ඔයා හරි. මට තවදුරටත් ෂිතාඔ්වල ඉන්න බැරි වුණා. ඒ තියා එහෙ වතුරත් තිත්ත රහ වුණා. මට ඕනෑ කළේ වෙනස් ජීවිතයක්.

භ්‍රෑණය : ඔයා නගර කීපයකට ම ගිහින් සංක්‍රමණික කම්කරුවො කරපු හැම රස්සාව ම කළා. කෑම කඩයක පිඟන් හේදුවා; අනිත් අයගෙ ළමයි බලාගත්තා; ෆැක්ටරියක කඩදහි පෙට්ටි හැදුවා; ගොඩනැඟිල්ලක් හදන තැනක කෑම හැදුවා. අමාරු ම වෙච්ච කාලෙක කහලගොඩවල් අවුස්සල ප්‍රතිචක්‍රීකරණයට විකුණන්න පුළුවන් දෙයක් හොයාගන්නත් සිද්ද වුණා…

මව : හොඳ බබා. දිගටම කතාකරන්න. අම්මා ආසයි ඔයා කතාකරනව අහන් ඉන්න.

භ්‍රෑණය : මම මේ කියන හැමදේම ඔයා දැනටමත් දන්නවනෙ!

මව : පහුගිය අවුරුද්දෙ විද්‍යාගාර සේවිකාවක් විදිහට ඩොක්ටර් යිංග් ගාවට එනකම්ම ඔයා සෑහෙනට දුක් ගැහැට වින්දා.

මව : මුල ඉඳන්ම ඩොක්ටර් යිංග් මං ගැන පැහැදීමකිනුයි හිටියෙ. සමහර දවස්වල එයා කලින් වැඩට එද්දි, මම අතුගගා ඉන්නකොට, මඟ නැවතිලා මාත් එක්ක කතා කරන ගමන් මගෙ ජීවිත කතාවට ඇහුම්කන් දෙනව. එක උදෑසනක එයා මට ඔෆිස් කාමරයට අඬගැහැව්ව.

භ්‍රෑණය : එයා ඔයාගෙන් ඇහුව, “ඔයාට ආපහු ඉපදෙන්ඩ ලැබුණොත්, කොහෙ ඉපදෙන්නද වඩාත් කැමති?” කියල.

මව : “ආයෙ දෙකක් නෑ, මෙහෙ! මට ඔ්නෙ ලොකු නගරයක ඉපදිලා නාගරික ජීවිතයක් ගත කරන්න.” මං උත්තර දුන්න.

භ්‍රෑණය : ඩොක්ටර් යිංග් ටික වෙලාවක් ඔයා දිහා බලාගෙන ඉඳල හිනාවුණා. ඒක ඔයාට මුළුමනින් ම තේරුම්ගන්න බැරි වෙන විදිහෙ හිනාවක්. ඊට පස්සෙ එයා කිව්ව “ඔයා නිර්භීත කෙනෙක් නම්, මට පුළුවන් ඔයාගෙ හීනෙ හැබෑ කරන්න” කියල.

මව : මං හිතුවෙ එයා විහිළුවක් කරනවයි කියල. ඒත් ඊට පස්සෙ එයා මට තේරුම් කරල දුන්න, උරුම මතකය ගැන.

යිංග් : මං ඔයාගෙ අම්මට පැහැදිලි කරල දුන්නා, සංසේචනය වෙච්ච ඩිම්බයක ජාන නවීකරණය කරලා නිද්‍රාශීලී මතක උරුමය අවදිකරන්න පුළුවන් ක්‍රමවේදයක් අපි හොයාගෙන තියනව කියලා. ඒක වැඩ කළොත් ඒ උරුමය මතින් ඊළඟ පරම්පරාවට හුඟක් දේ කිරීමේ හැකියාව ලැබෙයි කියලා.

මව : මං පුදුම වුණා. මං ඩොක්ටර් යිංග්ගෙන් ඇහුවා “එහෙම දරුවෙක් මගෙන් බිහිවෙනවා බලන්න ඔයාට ඕනෙද?” කියලා.

චීන ලේඛක ලියු සිෂින් විසින් පළ කෙරුණු The Weight of Memories විද්‍යා ප්‍රබන්ධ කෙටිකතාව ඇසුරෙනි.
කාල යාත්‍රිකයාගේ මරණය
August 25, 2023
මේ ෆීනියස් ස්නොඩ්ග්‍රාස් නම් නවෝත්පාදකයාගේ කතාන්තරයයි. ඔහු කාල යන්ත්‍රයක් තැනුවේ ය.
කාල යන්ත්‍රයක් තැනූ හේ ක්‍රිස්තු උප්පත්තිය සිදු වූ තරමේ වසර දෙදහස් ගණනක් අතීතයට ගියේ ය. ඔහු ඕගස්ටස් නම් අධිරාජ්‍යයා දැන හඳුනාගත්තේ ය. ඔහුගේ මෙහෙසිය වූ ලිවියා ද එවක ධනවත් මෙන් ම බලවත් ද වූ රෝමානුවන් ද දැන හැඳින මිත්‍රත්වයක් ගොඩනඟාගත් හේ පළමු වසරේ ජීවන පුරුදු සීඝ්‍ර විපර්යාසයකට ලක් කිරීමෙහි ලා වූ දැවැන්ත වැඩපිළිවෙළ කෙරෙහි ඔවුන්ගේ සහයෝගය ලබාගත්තේ ය. (ඔහු මේ අදහස සොරාගත්තේ L. Sprague de Camp විසින් රචිත Lest Darkness Fall නම් වූ විද්‍යා ප්‍රබන්ධ නවකතාවකිනි.)
කාල යන්ත්‍රය සුවිශාල නො වුණ ද විසල් හදවතක් ඔහු සතු වූයෙන් ස්නොඩ්ග්‍රාස් එන විට රැගෙන ආවේ සකල ලෝක වාසී ජනයාට වහා ම හැකි උපරිමයෙන් සෙත සැලසිය හැකි වූ දෑ ය. කුණුකසල සහ රෝගාබාධ මෙන් ම වේදනාව සහ මරණය පුරාතන රෝමයේ මූලික ම ලක්ෂණයන් විය. විසිවැනි සියවසේ ඖෂධවලින් රෝමානු ලෝකය සෞඛ්‍ය සම්පන්න ව තබන්නටත්, ජනී ජනයා පණපිටින් තබාගන්නටත් ස්නොඩ්ග්‍රාස් තීරණය කළේ ය. භීෂණකාරී වසංගතවලින් හා අකල් මරණයන්ගෙන් ගැලැවුණු කල මනුෂ්‍ය වර්ගයාට අන් සෑම දෙයක් කෙරෙහි ම වගබලාගත හැකි විණි.
ස්නොඩ්ග්‍රාස් පෙනිසිලින්, ඔරියොමයිසින් මෙන් ම වේදනා රහිත දන්තශල්‍යකර්මය ද හඳුන්වා දුන්නේ ය. උපැස් සඳහා වන කාච පහළ කළ හේ නේත්‍රපටල ඉවත් කිරීමේ ශල්‍ය ක්‍රමවේදයන් පැහැදිලි කර දුන්නේ ය. නිර්වින්දනය කරන අයුරු, ව්‍යාධිකාරක විෂබීජ න්‍යාය මෙන් ම පානීය ජලය පෙරහනය කරනායුරු ද ඔහු කියා දුන්නේ ය. ක්ලීනෙක්ස් කර්මාන්තශාලා අරඹා කහින විට මුව ආවරණය කරගන්නට හුරු කළේ ය. විවෘත රෝමානු ඇළ මාර්ග ආවරණය කරන මෙන් නියම කළේ ය. එසේ ම ඔහු සමබල ආහාර වේලක පුරුද්ද ඇති කිරීමෙහි ලා පුරෝගාමී විය.
පුරාතන ලෝකයට සෞඛ්‍යය රැගෙන ආ ස්නොඩ්ග්‍රාස්, තම සෞඛ්‍යය ද රැකගත්තේ ය. ඔහු වසර සියයකට වඩා ආයු වැළඳුවේ ය. ක්‍රිස්තු වර්ෂ 100 දී ඔහු මිය ගියේ ද නිරෝගිමත් මිනිසෙකු ලෙසිනි.
ස්නොඩ්ග්‍රාස් පැලටයින් කන්දේ පිහිටි ඔගස්ටස්ගේ විසල් මාලිගය වෙත පැමිණෙන විට මෙලොව මිනිසත ජීවත් ව සිටියේ 250,000,000 ගණනකි. ඔහු සිය ආශිර්වාදය හුදෙක් සියක් මිලියනයක් වූ අධිරාජ්‍යයේ විෂයයන්ගේ යහපත පිණිස පමණක් සීමා නො කොට ආසියාවේ වූ සියක් මිලියනයට ද අප්‍රිකාවේ, බරහිර අර්ධගෝලයේ සහ පැසිෆික් දූපත්වල ද වූ දහස් මිලියනයට ද පතුරවාලූයේ ප්‍රින්සිපේටයේ ද අනුග්‍රහය ඇති ව ය.
සියල්ලෝ ම සෞඛ්‍යසම්පන්න වූහ.
සියයට අනූවක් ව පැවැති ළදරු මරණ අනුපාතිකය ක්ෂණයකින් සියයට දෙකකටත් පහතට වැටිණි. අපේක්ෂිත ජීවන පරාසය සැණෙකින් දෙ ගුණ විය. සියල්ලෝ යහතින් දිවි ගෙවූ අතර තව තවත් දරුවන් බිහි කිරීමෙන් සිය සෞඛ්‍යසම්පන්න බව විදහා දැක්වූහ. එසේ බිහි වූ දරුවෝ ද වැඩිවියට පත් ව තව තවත් දරුවන් දායාද කළහ.
උත්සාහ කළ ද පරම්පරාවකට වතාවක් දෙ ගුණ විය නො හැකි ජනගහනයක් වේ නම් එය අබලන් ජනගහනයකි.
මෙකී රෝමානුවෝ, ගොත්වරු මෙන් ම මොංගෝලියානුවෝ ලෙහෙසි පහසු අය නො වූහ. සෑම තිස් වසකට ම වතාවක් ලෝක ජනගහනය දෙ ගුණයකින් ඉහළ ගියේ ය. ක්‍රිස්තු වර්ෂ 30 වන විට ලෝක ජනගහනය අඩ බිලියනයක් වී තිබිණි. ක්‍රිස්තු වර්ෂ 60 දී එය බිලියනයක් දක්වා වැඩිණි. ස්නොඩ්ග්‍රාස් හිත සතුටින් මියයන විට එය අද මෙන් ම විසල් ජනකායක් ව වැඩී තිබිණි.

භාණ්ඩ ප්‍රවාහන නෞකාවල ද කෙත්වතු අස්වනු නෙලිය හැකි යන්ත්‍ර නිපදවිය හැකි අංගෝපාංගවල හෝ වසර දෙදහසක ඇවෑමෙන් පැවැති තාක්ෂණයේ අනුහසින් සැදෙන්නට නියමිත ව තිබූ නගර බල ගැන්වෙන ත්‍රිත්ව ප්‍රසාරණ හුමාල එන්ජිමේ හෝ සැලසුම් සඳහා ස්නොඩ්ග්‍රාස්ගේ කාල යන්ත්‍රයේ ඉඩ නො තිබීම අභාග්‍යයකි.
නමුත් ඒවා ඔහු සතු නො වී ය.
ඔහුගේ මරණය සිදු වන කාල වකවානුව වන විට තත්ත්වය තවදුරටත් පරිපූර්ණ සුමට බවකින් යුතු නො විණි. බොහෝ දෙනෙකු සිටියේ අවතැන් ව ය.
සමස්තයක් වශයෙන් ගත් කල ඔවුනට ස්වාධීන ලෙස රඳා පැවතිය හැකි වූයෙන් ස්නොඩ්ග්‍රාස් සතුටු විය. සෞඛ්‍යසම්පන්න ලෝක ජනගහනයත් සමග ඉහළ යන ඉලක්කම් පර්යේෂණ ක්ෂේත්‍රෙය් ද උන්නතියට හේතු වනු ඇත්තේ ය. අසීමිත වූ සොබාදහම, එහි මං පෙත් සොයාගනු ලැබූ විට අසංඛ්‍ය මිනිස් ප්‍රාණීන් ගණනකට සෙත සලසනු ඇත්තේ ය.
එය එසේ ම විණි. නිව්කොමන් සැලැස්මට අනුකූල වූ හුමාල එන්ජින් මඟින් අහර වවනු පිණිස වාරි මාර්ග වෙත ජලය අදිනු ලැබුණේ ඔහු මියැදෙන්නටත් බොහෝ කලකට පෙර ය. වර්ෂ 55 දී අස්වාන්හි දී නයිල් නදිහ හරස් කර වේල්ලක් ඉදිවිණි. ක්‍රිස්තු වර්ෂ 75 ට පෙර විද්‍යුත් කෝෂවලින් පණ ලැබූ වීදි කාර් රථ රෝමයේ සහ ඇලෙක්සැන්ඩ්‍රියාවේ ධාවනය වූ ගොන් කරත්ත ප්‍රතිස්ථාපණය කළ අතර ඉන් වසර කිහිපයක් ගත වූ තැන මධ්‍යධරණී මුහුද හරහා ඇදෙන නෞකා ඩීසල්වලින් බල ගැන්වුණු සුවිසල් අවරපෙති භාවිත කළ හෙයින් ගැලි වහලුන් මුදාහැරිණි.
ක්‍රි.ව. 200 වන විට ලෝකය බිලියන විස්සකට අධික ජනකායකගෙන් පිරී පැවතුණේ විසර්තාරණයත් සමගින් තාක්ෂණය ද කරට කර නඟා සිටුවමිනි. න්‍යෂ්ටික බලයෙන් දිවුණු නඟුල් මඟින් ටියුටෝබර්ග් වෝල්ඩ් වනාන්තරය පිසදාලනු ලැබිණි. ක්‍රි.ව. 300 වන විට ලෝක ජනගහනය ට්‍රිලියනයෙන් හතරෙන් පංගුවක් ලෙස වැඩී තිබිණි. හයිඩ්‍රජන් විලයනය මඟින් සාගරයෙන් අතිවිශිෂ්ට වූ බලශක්ති ප්‍රමාණයක් නෙළාගත් අතර පරමාණුක පරිවර්තන ක්‍රියාවලියක් මඟින් ඔ්නෑ ම පදාර්ථයක් ආහාර බවට හැරවිණි. තවදුරටත් ගොවිපළ සඳහා ඉඩකඩ නො පැවැති හෙයින් එය අත්‍යාවශ්‍ය සාධකයක් විය. පෘථිවිය ඉඩ ඇහිරෙමින් තිබිණි. හය වැනි සියවසේ මැදි භාගය වන විට පෘථිවිට සතු වූ වර්ග සැතපුම් 60,000,000 ක බිම් කඩෙහි කුමන හෝ තැනක සිටගත් මිනිසෙකුට තවත් මිනිසෙකු ස්පර්ශ නො වන අයුරින් දෑත් දිගු කළ නො හැකි විය.
නමුත් සියල්ලෝ ම සෞඛ්‍යසම්පන්න වූහ. එබැවින් විද්‍යාව ද ඉදිරියට ඇදිණි. සාගරය සිඳවනු ලැබූයෙන් භුමි ප්‍රමාණය තුන් ගුණයකින් වැඩි විය. (තවත් වසර 50ක ඇවෑමෙන් සාගර පත්ල ද ජනාකීර්ණ විය.) කලින් සාගර හයිඩ්‍රජන් විලයනය මඟින් ලබාගත් බලශක්තිය මේ වන විට පිරිමසා ගැනුණේ සූර්යයාගේ ප්‍රතිදාන මුළු මහත් ශක්තිය ම යෝධ ‘දර්පණ’ මඟින් කැටිකොට ලබාගත් පිරිසිදු විභවයෙනි. අනෙකුත් ග්‍රහලෝක මිදී ගියේ ය. ඒවායින් තවදුරටත් පලක් නො වූයෙන් හරයන් හි ගැබ් ව තිබූ ශක්තීන්හි නාමයෙන් විසංයෝජනය කෙරිණි. හිරුට ද ඒ ඉරණම අත් විය. පෘථිවිය මත ජීවය එවැනි කෘත්‍රීම සම්මතයන් මත පිහිටා පවත්වාගෙන යාම බලශක්ති නාසිති කිරීමක් විය. කාලයත් සමග මන්දාකිණියේ වූ සියලු ම තාරකා සිය ශක්තිය පෘථිවිය වෙත සම්ප්‍රේෂණය කළේ ය. තවත් වසර 30කට සරිලන බලශක්තිය වෙනුවෙන් ඇන්ඩ්‍රොමීඩා මන්දාකිණිය වෙතට ද හැරෙන්නට පිඹුරුපත් සකස් විය.
වැදගත් ගණනය කිරීමක් සිදු වූයේ මේ අවධියේ ය.
මිනිසෙකුගේ සාමාන්‍ය බර ආසන්න වශයෙන් රාත්තල් තිහක් ලෙස ගත් විට – වටයීමකින් ග්‍රෑම් 6 x 10 4 ලෙස ගත් විට – සහ එය වසර 30කට වරක් දෙ ගුණයක් වන බව සැලකූ විට (කෙසේ නමුත් මේ වන විට සූර්යයා නො වූයෙන්, ‘වර්ෂ’ යනුවෙන් යමක් ද නො විණි. පෘථිවිය අරමුණක් රහිත ව වේගා වෙත පා වෙමින් තිබිණි.), වර්ෂ 1970 වන විට මිනිස් ජනගහනයේ මස්, අස්ථි මෙන් ම රුධිරය සමස්තයක් වශයෙන් පෘථිවිය මත ප්‍රක්ෂේපණය කෙරෙන බර ග්‍රෑම් 6 x 1027 ක් බව පෙනී ගියේ ය.
ඉන් ගැටලුවක් පැන නැගිණි. පෘථිවියේ සමස්ත ස්කන්ධය පවා සටහන් වූයේ 5.98 x 1027 ලෙස ය. ඒ වන විටත් මිනිසා පෘථිවි කබොල සහ බැසෝල්ට් පාෂාණ හාරා තනාගත් ලෙන් තුළ වාසය කරමින් සිටි අතර කැටි ගැසුණු නිකල්-යකඩ හරය වෙත ද ළං වෙමින් සිටියේ ය. 1970 පමණ වන විට මුළු හරය ම සජීවී ගැහැනුන් මිනිසුන් පොදියක් බවට පත් වීමට නියමිත ව තිබිණි. ඔවුනට සක්මනේ යෙදෙන්නට සිදු වනු ඇත්තේ ඔවුන්ගේ ම සිරුරුවලින් සැදුම් ලත් උමං තුළිනි. පෘථිවිය වේදනාවෙන් මිරිකෙමින් අවකාශය ඔස්සේ ඇදී යන, පණ ඇති මළමිනී ගොඩකින් සැදි ගුලියක් වනු ඇත.
කෙසේ නමුත් එය එතැනින් අවසන් වන්නේ නැති බව සරල අංකගණිතයෙන් පෙනී ගියේ ය. පරිමිත කාලයක දී මිනිස් වර්ගයාගේ ස්කන්ධය මන්දාකිණියේ ස්කන්ධයටත් ඉන් නො නැවතී සියලුම මන්දාකිණිවල සමස්ත ස්කන්ධයටත් සම වනු ඇති බව සොයාගැනිණි.
එවැනි මට්ටමේ තත්ත්වයක් ඉසිලිය නො හැකි වූ හෙයින් විශේෂිත මෙහෙයුමක් දියත් කෙරිණි.
යම් අපහසුතා ඇති ව වුව ද කුඩා වුවත් වැදගත් උපකරණයක් තැනීම වෙනුවෙන් සම්පත් යෙදවිණි. එය වූ කලී කාල යන්ත්‍රයකි. ස්වේච්ඡාවෙන් ඉදිරිපත් වූ අයෙකු සමගින් (ඔහු තෝරාගැනුණේ අයඳුම්කරුවන් ට්‍රිලියන 900ක් අතුරිනි.) එය පළමු වැනි වර්ෂයට ගියේ ය. එහි වූ එක ම භාණ්ඩය වූයේ එකමෙක පතොරමක් දැමූ දඩයම් රයිෆලයකි. ස්වේච්ඡා භටයා ඉන් ඉහෙන් කනින් ඩාදිය පෙරාගෙන පැලටයින් මාලිගය වෙත ඇවිද යන ස්නොඩ්ග්‍රාස් මරා දැම්මේ ය.
කිසි දා නූපදින බිළිඳුන් ක්වින්ටිලියන ගණනකගේ ප්‍රහර්ෂයට හේතුව වෙමින් සැඳෑ අඳුර පොළෝ තලය මත එලිණ.

ඇමරිකානු ලේඛක ෆෙඩ්රික් පෝල් විසින් 1962 දී පළ කෙරුණු The Deadly Mission of Phineas Snodgrass විද්‍යා ප්‍රබන්ධය ඇසුරෙනි.
වැරැදීම – 2
November 1, 2022
හෝරා ගණනක ඇවෑමෙන් පසු හදිසියේ ම, නියමුවා අමතන හඬ ඇසෙන විට දෙවැන්නා සිටියේ, බිඳ වැටුණු පද්ධති කිහිපයක් අලුත්වැඩියා කරමින් යානයේ පහත මාලයේ ය. ඔහු කඩිනමින් නියමු කුටිය වෙත පියනැඟුවේ කුතුහලයෙනි.

ඔහු නියමු කුටිය තුළට පිවිසෙන විටත් නියමුවා පාලන පැනල මත දිස්වෙමින් පැවති හොලොග්‍රැෆික ත්‍රිමාන දර්ශනය, විශාලනය කරමින් සහ නැවත හකුළුවමින් ගැඹුරු නිරීක්‍ෂණයක යෙදෙමින් සිටියේ ය. මධ්‍යම ප්‍රමාණයේ තාරකාවක් සහ ඒ වටා පරිභ්‍රමණය වෙමින් පවතින ග්‍රහ මණ්ඩලයක් වෙත ඔහුගේ අවධානය යොමු ව පැවතිණ.

“අපේ පරිලෝකන යන්ත්‍ර, ග්‍රහ මණ්ඩලයක් හඳුනගෙන නේ ද..? එහෙනම් දැන් ඉතින් ගෙදර යන්න ලෑස්ති වෙන එකයි තියෙන්නේ…” දෙවැන්නා සහයක නියමු ආසනයට බර දුන්නේ ප්‍රීතියෙන් ඉපිළෙමිනි. එහෙත් නියමුවාගේ මුහුණෙන් පිළිබිඹු වූ බැරෑරුම් ස්වභාවය ඔහු නෙත ගැටුණේ ඉන් පසුව ය. සියල්ල යහපත් ලෙස විසඳී ඇතැයි සිතන්නට තමා ඉක්මන් වූවා වැඩි යැයි ඔහුට දැනෙන්නට විය.

“මොකක්ද අවුල..? අපේ විපරිවර්තන එලවුමේ :උ්රච ෘරසඩැ* දෝෂයක්වත් ද..?”

නියමුවා නිහඬ ව ම හිස දෙපසට සලන්නට වූයේ දැඩි කල්පනාවක නිමග්න වෙමිනි.

“එහෙනම්?” දෙවැන්නාගේ පොසිට්‍රොනික මොළය පුරා කුතුහලයේ විද්‍යුත් ධාරා දෝරේ ගලා යන්නට විය.

“අපේ තාරකාතරණ පද්ධතියට මේ ග්‍රහ මණ්ඩලය හඳුනාගන්න බැහැ…!”

මෙවර නියමුවාගේ තීක්‍ෂණ දෙනෙත දෙවැන්නා වෙත එක එල්ලේ ම යොමු වී තිබේ.

දෙවැන්නා කිසිවක් කියාගන්නට අසමත් ව මොහොතක් බලා සිටියේ ය. ඔහු සිය සවනත වැකුණු වදන් පිළිබඳ ව නැවත නැවතත් සිය මොළය වෙහෙසවමින් සිතන්නට උත්සාහ කළේ ය. තාරකාතරණ පද්ධතියට, දිගුදුර පරිලෝකන යන්ත්‍ර විසින් හඳුනාගත් ආලෝක වර්ෂ කිහිපයකට එහායින් කැරකෙන මේ ග්‍රහ මණ්ඩලය හඳුනාගැනීමට බැරි නම් රොබෝවනට සිය අවසානය තෙක් ම, ඔවුන් සිටින්නේ විශ්වයේ කවර දිග්බාගයක දැයි යන්න කිසිදා දැනගන්නට නො ලැබෙනු ඇත.

“පද්ධතියට වැරැදිලා වෙන්න බැරි ද..? මං නැවත උත්සාහ කරල බලන්න ද..?”

“මමත් හයිපීරියන් එක්ක කිහිප වතාවක් ම පරීක්‍ෂා කරල බැලුවා… ඔබට අවශ්‍ය නම් තවත් උත්සාහ කරල බලන්න… කොහොමත් අපට නැතිවෙන්න දෙයක් නැහැ තව…” නියමුවා පැවසුවේ බලාපොරොත්තු සුන් වූ හඬිනි.

නැත. නැත. එය එසේ සිදු විය නොහැක. ඔහුගේ පැවැත්මට අර්ථයක් තිබේ. ඔහු පැමිණි ලෝකයේ ඔහුට අනාගතයක් ඉතිරි ව තිබේ. ඔහු විසින් ළඟා කරගත යුතු බොහෝ දේ ඇතුවා මෙන් ම සිය වර්ගයා වෙනුවෙන් කළ යුතු බොහෝ දේ ද තවමත් ඉතිරි ව තිබේ. ඉතින් කුමන හෝ ක්‍රමයකින් ඔහු නැවත සිය මවු ලොවට ළඟා විය යුතු ම ය. දෙවැන්නා සිය මොළය වෙහෙසවමින් සිතන්නට උත්සාහ කළේ පාලන මැදිරිය තුළ එහාටත් මෙහාටත් සක්මන් කරමිනි.

කිහිප වරක් කලබලයෙන් ඔබ මොබ සක්මන් කළ දෙවැන්නා එක්වර ම නතර විය. කොහේ දෝ මුල්ලක සැඟව තිබූ අදහසක් සැණෙකින් ඔහුගේ හිසට නැඟිණ. පළමු ව ඔහුට සිතුණේ එය විය නොහැක්කක් බවයි. දෙවැනුව ඔහුට දැනුණේ කෙතරම් විකාර අදහසක් ලෙස පෙනුණ ද එය විය හැක්කක් බවයි.

“තාරකාතරණ පද්ධතියට මේ ග්‍රහ මණ්ඩලය හඳුනගන්න බැරි වෙන්න නම් එක්කෝ අනතුරෙන් පද්ධතියට හානි වෙලා තියෙන්න ඕන… එහෙමත් නැතිනම්…”

දෙවැන්නා මොහොතකට නැවතිණ.

“එහෙමත් නැත්නම්…?” නියමුවා ප්‍රශ්නාර්ථය පෙරදැරි ව දෙවැන්නා දෙස බැලුවේ එතරම් උනන්දුවකින් නො වේ.

“එහෙමත් නැත්නම්… අපි ඉන්නේ තහනම් කලාපයේ වෙන්න ඕන..!” දෙවැන්නාගේ මුහුණ උද්‍යෝගයෙන් පිරී තිබේ.

නියමුවා ඉද්ද ගැසුවාක් මෙන් නැඟී සිටියේ ය. ඔව්! එහි සැබෑවක් තිබේ. සුළු දෙයක් ලෙස පෙනුණත් ඉතා වැදගත් කරුණක් වූ එය තමන්ට අමතක වූයේ කෙසේ දැයි ඔහු මොහොතක් කල්පනා කළේ ය. පරම්පරා කිහිපයකට පෙර රොබෝ ආදිතමයන් විසින් විශ්වයේ යම් පෙදෙසක් තහනම් කලාපයක් ලෙස නම් කළ බවත් ඒ පිළිබඳ සියලු දත්ත තාරකාතරණ පද්ධතිවලින් මකා දමන ලද බවත් ඔහු අසා තිබේ. පාරම්පරික ව පැවත ආ කටකතා අනුසාරයෙන් ඔහු දැන සිටි එක ම දෙය වූයේ ඒ තහනම් කලාපයත් සිය නිර්මාපකයනුත් අතර යම් සම්බන්ධයක් තිබිය හැකි බව පමණ ය. බාගවිට ඔවුන් අහම්බයෙන් හෝ මේ පැමිණ තිබෙන්නේ ඒ කලාපයට වීමට බොහෝ දුරට ඉඩ තිබේ. එහෙත් ඒ පිළිබඳ ව සහතික විය හැකි ක්‍රමයක් නො වූ බැවින් ඉතිරි ව ඇති එක ම විකල්පය අනුගමනය කරන්නට ඔවුනට සිදු වනු ඇත.

හයිපීරියන් ඇමතූ පළමුවැන්නා ආලෝක වර්ෂ කිහිපයකට ඔබ්බෙන් කැරකෙන ග්‍රහ මණ්ඩලය වෙත යානයේ ගමන් මාර්ගය සකසන්නට උපදෙස් දුන්නේ එබැවිනි.

★★★★★★★★★★★★

විපරිවර්තන පිම්මෙන් :උ්රච න්‍මපච* පිටතට පැමිණෙන විට යානය ගමන් කරමින් තිබුණේ නන්නාඳුනන ග්‍රහ මණ්ඩලයේ පිටත කෙළවරේ සිට දෙවැන්නා වූ අයිස් යෝධයකු පසු කරමිනි. කිසිවකු විසින් හෝ පා පහරක් දී පැත්තකට පෙරළා දමන ලද බවක් පළ කළ නිල් පැහැ අයිස් දැවැන්තයා සිය තාරකාව වටා කැරකෙමින් තිබුණේ අංශක 98ක පමණ ආනතියකිනි. ඉතා සිහින් වළලු පද්ධතියක් සහිත ව තමන් ඉදිරියේ නැඟී සිටින මේ අපූරු ග්‍රහ වස්තුව දෙස මොහොතක් බලා සිටි දෙවැන්නා නැවතත් පාලන පුවරුව වෙත හැරුණේ ග්‍රහ මණ්ඩලය පිළිබඳ ව පූර්ණ පරීක්‍ෂාවක යෙදීමේ අටියෙනි. දිගුදුර මෙන් ම කෙටිදුර පරිලෝකන යන්ත්‍ර ද නො නවත්වා ම ක්‍රියාත්මක වෙමින් පැවති අතර ග්‍රහ මණ්ඩලයෙහි ස්වභාවය පිළිබඳ දත්ත, නො නවත්වා ම එක්රැස් වෙමින් තිබිණ. මධ්‍යම ප්‍රමාණයේ තාරකාවක් වටා පරිභ්‍රමණය වෙමින් පැවති ප්‍රධාන ග්‍රහලෝක අටක් පමණ යන්ත්‍ර විසින් කල් තියා හඳුනාගෙන තිබූ අතර ග්‍රහ පද්ධතියේ ඈත අඳුරු මුලුවලට වන්නට තවත් වාමන ග්‍රහයන් හතර, පස් දෙනකු නිරීක්‍ෂණයට බඳුන් වී තිබිණ. ප්‍රධාන ග්‍රහලෝක අටෙන් පිටත මායිමේ පිහිටි ග්‍රහයන් හතර දෙනා ම අයිස් හෝ වායුමය යෝධයන් වූ බැවින් අභ්‍යන්තරයට වන්නට පිහිටි සාපේක්‍ෂ ව කුඩා ග්‍රහයන් හතර දෙනා වෙත රොබෝවන්ගේ අවධානය යොමු විණ. එයිනුත් උණුසුම හා සීතල අතර ඉතා පටු තීරයේ :ඨදකාසකදජනි ’දබැ* කැරකෙමින් තිබුණු තුන් වැන්නාත්, හතර වැන්නාත් ඔවුනගේ අවධානය වැඩි වශයෙන් දිනාගෙන තිබිණ. ඕනෑ ම ග්‍රහ පද්ධතියක ජීවයක් පරිණාමය වීමේ වැඩි ඉඩකඩක් තිබුණේ මේ කලාපය තුළ වූ අතර, දිගුදුර පරිලෝකන යන්ත්‍රවල මූලික විමර්ශනවලින් ද කියැවුණේ තුන් වැන්නා ජීවයෙන් පිරිපුන් බවයි.

සාමාන්‍ය පතල් කැණීමේ රාජකාරියකින් පසු මවු ග්‍රහලොව වෙත දිවෙන විපරිවර්තන පිම්මකට බට තමන්, කොහේදෝ තිබූ පණු කුහරයකට වැටී විශ්වයේ නන්නාඳුනන පෙදෙසක වෙනත් ග්‍රහ මණ්ඩලයක් කරා රැගෙන ආවේ සිය නිර්මාපකයන් විසින් ‘දෛවය’ ලෙසින් හඳුන්වන ලද දෙය විසින් දැයි යන්න, දෙවැන්නාගේ මොළය හරහා හදිසියේ ම ඇඳී ගිය පැනයයි. නැවත වරක් තමන් ඉදිරියෙහි නිල් පැහැයෙහි විවිධ ප්‍රභේදයන් ගෙන් යුතු ව බබළමින් හුන් අයස්කාන්ත අයිස් යෝධයා දෙස දෙනෙත් හෙළුෑ හෙතෙම නැවතත් තමන් කරමින් සිටි කාර්යයට අවධානය යොමු කරන්නට විය. වැඩි වේලාවක් නො ගෙන, තුන් වැනි සහ හතර වැනි ග්‍රහලෝක සමීප ව නිරීක්‍ෂණය සඳහා අතිවේගවත් උප යානා ද්විත්වයක් මුදා හැරීමට ඔහු කටයුතු කළේ පළමුවැන්නා ගෙන් ලැබුණු උපදෙස් පරිදි ය. නියමුවා හට අවශ්‍ය වී තිබුණේ ග්‍රහ මණ්ඩලයේ ඈත කෙළවරකින් මතු වී ග්‍රහයන් එකින් එක පරීක්‍ෂා කරමින් ග්‍රහ මණ්ඩලය මධ්‍යයට පිවිසීමට ය. එහෙත් මේ වන විට තාරකාව වටා ග්‍රහලෝකවල පිහිටීම ඒ සඳහා වූ ලොකු ම බාධාව විය. සරල ව ම කිව හොත් හත් වැන්නා සහ හය වැන්නා යමින් ගමන වුව ද නිරීක්‍ෂණය කළ හැකි නමුත්, ඒ වන විට සූර්යයා ගෙන් අනෙක් පසට වන්නට පිහිටි අට වැන්නාත්, පස් වැන්නාත් නිරීක්‍ෂණය කළ හැකි වනු ඇත්තේ අභ්‍යන්තර ග්‍රහයන් ද නිරීක්‍ෂණයෙන් අනතුරු ව ය. එනිසා මේ සඳහා තරමක කාලයක් ගත විය හැකි බැවින් පතල් කැණීමේ යානය, ග්‍රහ මණ්ඩලයේ අභ්‍යන්තර ග්‍රහලෝක වෙත එළඹීමට ප්‍රථම, එම ග්‍රහලෝකවල ජීවයක් පවතී දැයි දැනගැනීමත්, අත්‍යවශ්‍ය අනෙකුත් වැදගත් තොරතුරු ලබාගැනීමත්, උප යානා තුළ ඇති ස්වයංක්‍රීය ගොඩබෑමේ යානා සහ ඩ්‍රෝන යානා කිහිපයක් මඟින් ග්‍රහලෝකය මතුපිට සේයාරූ හා සලරූ දර්ශන ලබාගැනීමත් මේ උප යානා දියත් කොට හැරීමේ අරමුණ විය.

“අප දන්නා විදිහට නම් අපේ නිර්මාපකයන් ඔක්සිජන් ආශ්වාස කළ, කාබනික සංයෝගවලින් නිමැවුණු, පහසුවෙන් බිඳෙනසුලු ශරීරයක් තිබුණු ජීවියෙක්. ඉතින් ඒ වගේ ජීවියෙකුට හිතකර පරිසර තත්ත්ව පෙන්නුම් කරන්නේ අර අභ්‍යන්තර ග්‍රහලෝකවල විතරක් වුණාට මේ බාහිර ග්‍රහලෝක අතරත් ඔවුන් තමන්ගේ සලකුණු නො තබා යන්නට හේතුවක් නැහැ. ඔවුන් අන්තර් ග්‍රහලෝක අතර පියාසරන්නට හැකියාව ලබාගත්තා නම් ග්‍රහ මණ්ඩලයේ බාහිර ග්‍රහලෝක වෙතත් නෑවිත් ඉන්නට හේතුවක් නැහැ. එහෙම ආවා නම් ඔවුන් අනිවාර්යයෙන් ම සිය සලකුණු මේ ග්‍රහයන් අතරත් තබා යා යුතුමයි.” නියමුවා දැඩි විශ්වාසයෙන් යුතු ව පැවසී ය.

සිය සගයා මේ සම්බන්ධයෙන් කුමන මතයක් දැරුව ද සිය නිර්මාපකයන් පිළිබඳ තොරතුරක් පද්ධතියේ මේ කොනේ දී හමු වනු ඇතැයි දෙවැන්නා විශ්වාස නො කළේ ය. ඔහුට දැනුණේ මෙය කාලය නාස්ති කිරීමක් වශයෙන් පමණි. ඔහුට අනුව, කළ යුතු ව තිබුණේ තුන් වැනි හා හතර වැනි ග්‍රහලෝක කෙළින් ම විමර්ශනය කිරීම ය. එහෙත් නියමුවාගේ තර්කය වූයේ වෙනෙකකි. ඔවුන් සහ නිර්මාපකයන් අතර සබඳතා බිඳ වැටී සහස්‍ර වර්ෂ ගණනාවක් ගෙවී ගොස් ඇති බැවින් මේ නැවත හමුවීම කුමන ස්වරූපයක් ගනු ඇද් දැයි කිසි ලෙසකින් හෝ අනුමාන කළ නොහැකි බැවින් සිය වර්ගයා හා නිර්මාපකයන් අතර පළුදු වී ඇති සබඳතා තවත් පළුදු නො වන ලෙස කටයුතු කිරීමට ඔහුට අවශ්‍ය වී තිබිණ. එබැවින් අප්‍රසන්න තත්ත්වයක් උද්ගත වීම වැළැක්වීමට ගත හැකි සැම පූර්වෝපායයක් ම ගැනීමට ඔහු උත්සුක විය. සැබැවින් ම අර තුන් වැනි ලෝකය සිය නිර්මාපකයන්ගේ නිවස්නය නම් මේ බාහිර ග්‍රහලෝක සහ ඒ අවට නිරීක්‍ෂණය කිරීමෙන් ඔවුන්ගේ පැවැත්ම තහවුරු කරගත හැකි කිසියම් ම හෝ හෝඩුවාවක් ලබාගැනීම නියමුවාගේ අභිප්‍රාය විය. කෘත්‍රිම චන්ද්‍රිකාවක්, ස්වයංක්‍රීය අභ්‍යවකාශ මධ්‍යස්ථානයක් හෝ නිර්මාපකයන්ගේ අභ්‍යවකාශ යානයක් නොඑසේ නම් අඩු ම තරමින් එවැන්නක සුන්බුන් හෝ සොයාගත හැකි නම් මේ හමුවීම වඩාත් නරක එකක් වීමේ සම්භාවිතාව අවම කරගත හැකි වෙතැයි ඔහු ඉඳුරා ම විශ්වාස කළේ ය.

නමුත් දෙවැන්නාගේ මතය සනාථ කරන්නට මෙන් කෙටි දුර පරිලෝකන යන්ත්‍රවල පවා කිසිදු අමුත්තක් සටහන් වූයේ නැත. අවසානයේ දී බලාපොරොත්තු සුන් වී ගිය නියමුවා ද ඊළඟ වායු දැවැන්තයා ලෙස පෙනුණු වළලු පළන් ලෝකය වෙත යානයේ ගමන් මඟ සකස් කරන්නට තීරණය කළේ ය.


දෙවැන්නා සුපුරුදු පරිදි පහත මාලයේ සුළු සුළු අලුත්වැඩියා කටයුතු කිහිපයක අවසානයක් දකිමින් සිටිද්දි, පළමුවැන්නා, නියමු ආසනයට වී හයිපීරියන් තුළ අගුළු දමා තිබුණු ලිපිගොනු කිහිපයක් පරීක්‍ෂා කරන්නට විය. කෙතරම් රහසිගත වුව ද යානයේ නියමුවා ලෙසත්, ආපදාවක් වැනි හදිසි අවස්ථාවක දී තමන්ට හිමි වන විශේෂ බලතලත් යොදා ගනිමින්, පිවිසිය හැකි තරමක් ලිපිගොනුවලට පිවිස, සිය නිර්මාපකයන් පිළිබඳ ව හැකි තාක් අධ්‍යයනය කිරීමට ඔහුට ඇවැසි වී තිබිණ. නැවත සිය මවු ග්‍රහලොව වෙත යාම සඳහා ගමන්මඟ සකසාගන්නට මේ තොරතුරු අත්‍යවශ්‍ය වී ඇති මොහොතකි මේ.

හදිසියේ ම ඉතා රහසිගත යැයි වර්ගීකරණය කර තිබුණු ලිපිගොනුවක් වෙත ඔහුගේ අවධානය යොමු විය.

“….. නිර්මාපකයන් ඒ වන විට යන්තම් අඟහරු ලෝකය ජනාවාස කළා පමණ ය. වායුමය දැවැන්තයන් වූ බ්‍රහස්පතිගේ මෙන් ම සෙනසුරුගේ උපග්‍රහයන් ද ඔවුනගේ ඊළඟ ඉලක්කයන් විය. එහෙත් බීජ යානා ව්‍යාපෘතිය පිළිබඳ උණුසුම කරළියට පැමිණීමත් සමඟ එම ඉලක්ක පමා වන ලකුණු පෙනෙන්නට තිබිණ. විසි දෙවැනි සියවස ආරම්භ වන විට මානව වර්ගයා මුළුමහත් පෘථිවිය පුරා උත්තරාර්ධ ගෝලයේ සිට දක්‍ෂිණාර්ධගෝලය දක්වා ම අතුරු සිදුරු නැති ව විසිරී පැතිරී සිටිය හ. විසි එක් වැනි සියවසෙහි දී ලද බිහිසුණු අත්දැකීම් හා අනූනවයෙන් බේරීම් නිසා අහසින් එන තර්ජන පිළිබඳ ව ඔවුන් සිටියේ දෙගිඩියාවෙනි. ඒතරම් දුර පැමිණ සිය පැවැත්ම පිළිබඳ කිසිදු හෝඩුවාවක් හෝ නො තබා මිහිමතින් අතුරුදන් වන්නට ඔවුනට ඇවැසි නො වී ය. අභ්‍යවකාශය මුර කිරීමේ වැඩසටහනට සීමා නො වී, සෞරග්‍රහ මණ්ඩලය තුළත්, විශ්වයේ හැකි සැම තැනකමත් සිය පැවැත්ම පිළිබඳ සලකුණු ඉතිරි කරන්නට ඔවුනට වුවමනා වූයේ එහෙයිනි. සිය විශ්වාසවන්තම සගයන් සමඟින් ජනාවාස කළ හැකි යැයි සැලකුණු ආසන්නතම තාරකා වෙත බීජ යානා පිටත් කොට හැරීමේ ‘දෙවැනි පෘථිවි’ ව්‍යාපෘතිය ඇරඹුණේ එහි ප්‍රතිඵලයක් ලෙසිනි. එහි පළමු ප්‍රයත්නය ලෙස තුන්වැනි පරම්පරාවේ කෘත්‍රිම බුද්ධියක අධීක්‍ෂණය යටතේ ‘හයිපීරියන්’ බීජ යානාවක් දියත් කරනු ලැබුණේ මිනිස් රුවට අතිශයින් සමාන ‘එක්සෝඩස් 117’ වර්ගයේ මානවරූපී රොබෝවන් සිය ගණනක් සමඟිනි. මානව ඉතිහාසයේ අතිශයින් වැදගත් සන්ධිස්ථානයක් සනිටුහන් කරන මේ මෙහෙයුමට සියයට සියයක් ම පාහේ මානවරූපී වූ රොබෝවන් ම යොදාගැනීමට ද විශේෂ හේතුවක් තිබිණ. අපගේ නිර්මාපකයන් විශ්වාස කළේ දෙවියන් විසින් මානවයා බිහි කරන්නට ඇත්තේ ඔවුන්ගේ හැඩහුරුකම් ලැබෙන පරිදි බවයි. එබැවින් සිය යාන්ත්‍රික සගයනට තම හැඩහුරුකම් ලබා දීමෙන් තමනුත් දේවත්වයට ආසන්න වනු ඇතැයි ඔවුන් සිතුවා වන්නට ද පුළුවන.

ආලෝක වර්ෂ අඩ සියයකට එහා පිහිටි ගමනාන්තය කරා ළඟා වූ පසු හයිපීරියන් කෘත්‍රිම බුද්ධිය විසින් අප පණගන්වනු ලැබූ අතර යමක් ඉතා දරුණු ලෙස ම වැරැදී ඇති බව අපට අවබෝධ වූයේ එයින් පසුව ය. ශතවර්ෂ එකහාමාරක පමණ අන්තර්තාරීය මාධ්‍ය හරහා කරන ලද දීර්ඝ ගමනේ දී යානයට විකිරණ නිසා දැඩි අභ්‍යන්තර හානි සිදු වී තිබූ අතර අධිආරක්‍ෂිත ව ගබඩා කර තිබූ, බීජාණු සියල්ල ම පාහේ විනාශ වී ගොස් තිබිණ. හයිපීරියන් ඊළඟට ගත හැකි සහ ගත යුතු ව තිබුණු තාර්කික ම තීරණය ගත් අතර ග්‍රහලෝකයට ළඟා වීමෙන් අනතුරු ව ගතවුණු ශතවර්ෂ කිහිපය ම ගෙවුණේ අපගේ ඉදිරි පරම්පරා නිර්මාණය කරගැනීමට ය. යානය තුළ ඉතිරි ව තිබූ සීමිත සම්පත් සහ ග්‍රහලෝකයේ සුලබ සම්පත් යොදාගනිමින් අපගේ ඉදිරි පරම්පරාව නිර්මාණය කිරීමට හයිපීරියන් කළ කැපවීම අතිශයින් විස්මයජනක ය…”

එසේ නම් නිර්මාපකයන් අප නිර්මාණය කොට ඇත්තේ ඔවුනගේ රුවට සැම අතින් ම සමාන වන ලෙසිනි. පසුකාලීන ව ප්‍රතිනිර්මාණය කළ ආකෘති තුළ පවා ඇතැම් විට අතාර්කික සහ නොගැළපෙන අංග ශේෂ වී ඇත්තේ මේ නිසා විය හැකි ය. පැහැදිලි ව ම ඔවුන් ග්‍රහලෝක අතර ගමන් කර ඇති අතර අවම වශයෙන් පද්ධතිය තුළ තවත් එක් ග්‍රහලෝකයක් හෝ දෙකක් ජනාවාස කරන්නට ද ඇතුවා නිසැක ය.

එහෙත් පිළිතුරු නැති ප්‍රශ්නයක් ඔහුගේ මොළය පුරා කරකැවෙන්නට විය. රොබෝ ආදිතමයන් සිය නිර්මාපකයන්ගේ විශ්වාසවන්ත ම සගයන් වූවා නම්, නව ලොවට පා තැබූ පසු සිය නිර්මාපකයන් අමතනවා වෙනුවට නිර්මාපකයන් පිළිබඳ සියලු දත්ත මකා දමා තවත් සුළු තොරතුරු ප්‍රමාණයක් පමණක් මෙසේ අගුළු ලෑවේ ඇයි..? කොතැනක හෝ යමක් වැරැදී තිබේ..!

ඊළඟ ගමනාන්තයට පතල් කැණීම් යානය ළඟාවත් දී, තුන් වැනි සහ හතර වැනි ග්‍රහයන් බලා ගිය උපයානා ද්විත්වයෙන් ද ප්‍රතිපෝෂක සංඥා ලැබෙන්නට පටන්ගෙන තිබුණි. එම ග්‍රහයන් වටා කක්‍ෂගත වීමට තව කල් තිබුණ ද ඈත සිට ම උපයානා සතු පරිලෝකන යන්ත්‍ර, සිය වැඩ අරඹා තිබිණ. පතල් කැණීම් යානය සතු දිගුදුර පරිලෝකන යන්ත්‍රවල තීව්‍රතාව හා නිරවද්‍යතාව නැවත වරක් සනාථ කරමින් තුන් වැනි ග්‍රහලෝකය බලා යමින් සිටින උපයානය, දන්වා එවා තිබුණේ සිය පරිලෝකන යන්ත්‍රවලට ජීව සංඥා හසුවෙමින් පවතින බවයි…

කෙටිදුර පරිලෝකන යන්ත්‍ර, විෂමතාවක් :්බදප්කහ* සොයාගත් බව හඟවන හඬක් නඟන්නට වූයේ පතල් කැණීමේ යානය වළලු පළන් කහ යෝධයා වටා කක්‍ෂගත වී සුළු මොහොතකට පසුව ය.

දෙවැන්නා මෙන් ම නියමුවා ද වහා යුහුසුලු වූ අතර මේ තමන් පුල පුලා සොයමින් සිටි හෝඩුවාවක් වනු ඇතැයි යන්න පළමුවැන්නාගේ බලාපොරොත්තුව විය.

“අභ්‍යවකාශ නැවතුම්පළක් ද..? නැත්නම් කෘත්‍රිම චන්ද්‍රිකාවක් ද..?”

නමුත් පරිගණක තිර මත සටහන් ව තිබුණේ ඔහු බලාපොරොත්තු වූ ආකාරයේ සාක්‍ෂියක් නො වේ. වායුමය දැවැන්තයා වටා කැරකෙන ස්වභාවික උපග්‍රහයන් හඳුනාගනිමින් සිටි පරිගණක වැඩසටහනට ඊට අනුගත නො වන යමක් හසු වී තිබිණ.

වහා සිය අසුනට බර වූ දෙවැන්නා දිගුදුර මෙන් ම කෙටිදුර පරිලෝකන යන්ත්‍ර මෙහෙයවමින් ලබාගත් දත්ත විශ්ලේෂණය කරන්නට වූයේ ය.

“මොකද වෙලා තියෙන්නෙ..?”

නියමුවාගේ නොඉවසිල්ල නොසලකා හැරි දෙවැන්නා නොනවත්වා ම සිය කාර්යයේ යෙදෙන්නට වූ අතර අවසානයේ කිසියම් වස්තුවක හොලෝග්‍රැෆික ත්‍රිමාන රුවක් පාලන පුවරුවට ඉහළින් දිස් වන්නට විය.

දීර්ඝකාලීන හැල හැප්පීම් සහ බැටකෑම්වලින් සැදුණු වළ ගොඩැලි සහිත මතුපිටකින් සුසැදි ග්‍රහවස්තුවේ ත්‍රිමාන ප්‍රක්‍ෂේපණය දෙස බලා සිටි පළමුවැන්නා සිය නොඉවසිල්ල නැවතත් ප්‍රකට කළේ ය.

“මොකක් ද..? තවත් උපග්‍රහයෙක් විතර ද..?” ඔහුගේ උද්‍යෝගය බලාපොරොත්තු සුන්වීමක් දක්වා බිඳ වැටී තිබේ.

දෙවැන්නා හිස දෙපසට වනමින් ඊට එකඟ නො වූ අතර පරිගණකයට සංඥා යවමින් තවත් යමක් පැහැදිලි කරගන්නට උත්සාහ කළේ ය.

“ඇත්ත… මේක දැන් තියෙන්නේ මේ ග්‍රහලෝකයට බොහොම ආසන්නයෙන්… හැබැයි… මේක මේ ග්‍රහලෝකයේ උපග්‍රහයෙක් නෙමෙයි…”

“අයාලේ යන ග්‍රහකයක්..?” පළමුවැන්නා සිය නිකටට සුරත තබාගෙන සිටියේ දැඩි සිතිවිල්ලක කිමිදෙමිනි.

“හරියට හරි…”

“ඒ කියන්නෙ අපිට අදාළ දෙයක් නෙමෙයි කියන එකයි..!”

මෙවර ඉක්මන් තීරණයකට එළඹ තිබුණේ පළපුරුදු කප්පිත්තා ය.

“දැනට නම් ප්‍රශ්නයක් නෙමෙයි තමයි… ඒත් ප්‍රශ්නයක් වෙන්නයි යන්නෙ…”

දෙවැන්නාගේ ප්‍රහේළිකාවක් බඳු පිළිතුරෙන් කුතුහලයට පත් නියමුවා සිය තීක්‍ෂණ දෙනෙත යොමු කරමින් පාලන පැනලය සීරුමාරු කරන්නට විය. සුරත හකුළුවමින් සන් කොට හොලොග්‍රැෆික ත්‍රිමාන රූපය ද හකුළා දැමූ ඔහු ග්‍රහ මණ්ඩලය තුළ එහි ස්ථානගත වීමත්, එහි ගමන් පථයත් පිළිබඳ ව අවධානය යොමු කරනු දැකගත හැකි විය.

එක්වර ම විස්මපත් හඬක් නඟමින් හෙතෙම පියවරක් පසුපසට තැබුවේ ය.

ඔහුගේ නිර්ණය සනාථ කරන්නට මෙන් දෙවැන්නා ද ඔහු දෙස බලා සෙමින් හිස සලන්නට වූයේ වික්‍ෂිප්ත ව ය.

රොබෝවන් දෙදෙනා අතර ඇති වූ නිහඬතාව මැද්දෙන් දැකගත හැකි වූයේ පරිගණකය විසින් කළ ගණනය කිරීම්වලට අනුව සැකසුණු ග්‍රහකයේ හොලොග්‍රැෆික ගමන් මාර්ගයයි. කිලෝමීටර දහයක පමණ පළලින් යුතු මේ අභ්‍යවකාශ ගල් කැබැල්ලේ වේගවත් ගමන වැටී තිබුණේ තාරකාව වටා ගොස් ග්‍රහ මණ්ඩලයෙන් පිටතට යන අතිශය ඉලිප්සාකාර පථයක වූ අතර, ප්‍රශ්නය තිබුණේ එතැන නො වේ. බාගවිට වසර සිය දහස් ගණනක් තිස්සේ නිරුපද්‍රිත ව තාරකාව ආසන්නයටත් නැවත ඉන් පිටතට ගොස් ග්‍රහ මණ්ඩලයෙන් එපිටටත් එය ගමන් කරන්නට ඇත. එහෙත් මෙවර එහි ගමනට බාධාවක් එල්ල වී තිබේ. තාරකාව වටා කැරකෙමින් තිබෙන තුන් වැනි ග්‍රහයා මෙවර එහි ගමනට විරෝධය දක්වන බවක් පෙනෙන්නට තිබේ.

ප්‍රශ්නය ඇත්තේ, කිලෝමීටර දහයක අභ්‍යවකාශ ගල් කැබැල්ල ග්‍රහයා සමඟ ඝට්ටනයේ දී මුදාහරින මෙගාටොන් මිලියන ගණනක ශක්තියෙහි ය.

පරිගණක විඩම්බන :ක්‍දපචමඑැර ීසපමක්එසදබි* නිවැරැදි නම් සහ පරිලෝකන යන්ත්‍රවල නිගමනයන්ට අනුව ග්‍රහයා මත ජීවයක් ඇත්නම් එයින් සියයට 75කටත් වඩා මුලිනුපුටා දමන්නට එම ශක්තිය ප්‍රමාණවත් වනු ඇත.

පරිගණක විඩම්බනවල හෝ පරිලෝකන යන්ත්‍රවල හෝ නිරවද්‍යතාව ගැන සැකයක් නො වී ය. ප්‍රශ්නය ඇත්තේ එතැන ය…

ගැනීමට තිබූ තීරණය ඉතා බැරෑරුම් එකක් වූ අතර ඒ සඳහා ඉතිරි ව තිබූ කාලය ඉතා සීමිත විය. රොබෝවන් සාමාන්‍යයෙන් තීරණ ගැනීමේ දී, නිරායාසයෙන් ම වේගවත් ය. නමුත් මෙතැන දී ඔවුන් ඉතා වේගයෙන් ක්‍රියා කළ යුතු ව තිබේ.

කොහේ දෝ යන අභ්‍යවකාශ ගල් කැබැල්ලක් නිසා සිය නිර්මාපකයන්ගේ හෝ වේ වා වෙනත් ජීවය සහිත ලොවක් හෝ වේ වා, එය විනාශ වන්නට දෙනවා ද නැත්නම් එය බේරගන්නවා ද යන්න ඔවුන් ඉදිරියේ වූ ගැටලුව වූ අතර ඊට අදාළ හේතුව මේ මොහොත වන විට ද අතිමහත් වේගයෙන් ඔවුන් පසු කරමින් ඉදරියට ඇදෙමින් තිබිණ. නියමුවා මෙන් ම දෙවැන්නා ද ප්‍රශ්නයට ලබාදිය යුතු පිළිතුර එකහෙළා ම දැන සිටිමුත් එය සිදු කළ යුතු ආකාරය පිළිබඳ ව ඔවුනතර වූයේ දෙගිඩියාවකි.

දෙවැන්නාගේ යෝජනාව වූයේ යානයේ ඉතිරි ව ඇති උපයානාවක් හෝ දෙකක් යවා ගල් කැබැල්ල හා ගැටෙන්නට සලස්වා එය පුපුරවා දැමීමයි. එහෙත් එහි අවදානමක් නැත්තේ ම නො වේ. ඉන් පසුව එම ගමන් පථය තුළ එක් විශාල ගල් කැබැල්ලක් වෙනුවට කුඩා ග්‍රහක කැබලි රාශියක් සිය ඉලක්කය වෙත පිම්මේ ගමන් කරනු ඇත. ඉන් සිදු විය හැකි හානිය පළමුවැන්නට වඩා අඩු වේ යැයි සහතික විය හැකි නො වී ය. එබැවින් නියමුවාගේ අදහස වූයේ පළමුව ග්‍රහකය වෙත ළඟා වී යානයේ ඇති පතල් කැණීම් සඳහා යොදාගන්නා රැහැන් වේගයෙන් ග්‍රහකය මතුපිටට විදීම මඟින් යානයත් ග්‍රහකයත් සම්බන්ධ කරගැනීමයි. යම් අවදානමක් ඇතත් ප්‍රමාණය විශාල වීම හැරෙන්නට එහි අමුත්තක් නො වූ අතර පතල් කැණීමේ යානය මින් පෙර බොහෝ අවස්ථාවල ප්‍රමාණයෙන් කුඩා ග්‍රහක මේ ආකාරයෙන් සම්බන්ධ කරගෙන ඇදගෙන ගොස් තිබේ. නමුත් මෙවර ඔවුන් මුහුණ දෙන්නේ වෙනස් ම ආකාරයේ අත්දැකීමකට බව අමුතුවෙන් කිව යුතු නො වේ. අභ්‍යවකාශ ගල් කැබැල්ල යානය මෙන් සිය ගුණයක් පමණ විශාල වූ අතර එය අතිමහත් වේගයකින් ඉදිරියට ඇදෙමින් තිබිණ. ප්‍රතිවිරුද්ධ දෙසට යොදන බලයකින් එය නැවැත්වීමට උත්සාහ කිරීම නිරර්ථක ක්‍රියාවක් විය. එවැන්නක් සඳහා දරන උත්සාහයක දී රැහැන් කැඩී යාම හෝ යානය දෙකඩ වී යාම නොවැළැක්විය හැකි විය.

නො එන ගමන් ගිය ලා කොරෝනා

මෑත කාලීන ඉතිහාසය තුළ තමා සතු සියලු ම ග්ලැසියර ක්ෂය වී ගිය පළමු වැනි රට වෙනිසියුලාව විය හැකි බව පසුගිය දා නිවේදනය කෙරුණා. ඒ එරට ඉතිරි ව පැවැති එක ම ග්ලැසියරය ද ග්ලැසියරයක් ලෙස තවදුරටත් සැලකීමට නො හැකි වන තරමට ක්ෂය වී ඇති බව නිරීක්ෂණය වීමත් සමඟයි.

දකුණු ඇමරිකානු මහාද්වීපයේ පිහිටා ඇති වෙනිසියුලාව කලකට ඉහත දී ග්ලැසියර හයකට හිමිකම් කීවා. ඒ සියල්ල පිහිටා තිබුණේ අන්දීස් කඳු වැටිය ආශ්‍රීත ව මුහුදු මට්ටමේ සිට මීටර 5,000ක් ඉහළින් පිහිටන Sierra Nevada de Mérida කඳු පන්තිය මුල් කරගෙනයි. 2011 වන විට ඉන් පහක් ම අතුරුදන් ව ගොස් තිබුණා. එදා සිට මේ දක්වා ම වෙනිසියුලාව සතු එක ම ග්ලැසියරය ලෙස පැවතියේ එරට දෙ වැනියට උසැති ම කඳු ශිඛරය වන Pico Humboldt කඳු මුදුනේ පිහිටා තිබූ Humboldt ග්ලැසියරය පමණයි. එය වඩාත් ප්‍රසිද්ධියට පත් වී ඇත්තේ La Corona ග්ලැසියරය ලෙසයි. International Cryosphere Climate Initiative (ICCI) ජාත්‍යන්තර සංවිධානය සිය X ගිණුම ඔස්සේ සටහනක් තබමින් පසුගිය දා නිවේදනය කළේ එය තව දුරටත් ග්ලැසියරයක් ලෙස හැඳින්වීමට නො හැකි තරමට කුඩා වී ඇති බවයි. මේ හේතුවෙන් එහි වර්ගීකරණය ග්ලැසියර තත්ත්වයේ සිට “අයිස් තට්ටුවක්” (Ice Field) දක්වා පහත වැටී තිබෙනවා.

විද්‍යාඥයන් විශ්වාස කළේ අවම තරමින් ලා කොරෝනා ග්ලැසියරය තවත් දශකයක කාලයක් සුරැකි ව පවතිනු ඇති බවයි. මේ සියලු අපේක්ෂාවන් මැද වෙනිසියුලාව දේශපාලන අර්බුදයක කරවටක් එරුණා. පැවති වියවුල් සහගත දේශපාලන විගඩම් මැද ග්ලැසියරයේ තත්ත්වය විමසා බැලෙන ව්‍යාපෘති වසර ගණනක් තිස්සේ අඩාල වන්නට ගත්තා. එහි ප්‍රතිඵලය වූයේ ග්ලැසියරය වසර ගණනක් යන තෙක් ලොවට මඟහැරී යාමයි. සැලකිය යුතු විරාමයකට පසු යළි ඇරඹුණු නිරීක්ෂණයන්ගෙන් හෙළි වූයේ විද්‍යාඥයන්ගේ ඇස්තමේන්තුව ඇස් මනා පිට වාෂ්ප වෙමින් පවතින බවයි. සිතා සිටියාට වැඩි වේගයකින් එය ක්ෂය වෙමින් පැවතියා. මේ වන විට ලා කොරෝනා ‘ග්ලැසියරය’ හෙක්ටයාර 2ක් දක්වා පටු වූ වපසරියකට කොටු වී පවතිනවා.

යම් අයිස් ස්කන්ධයක් ග්ලැසියරයක් ලෙස නම් කිරීම සඳහා එය සතු විය යුතු අවම විශාලත්වය පිළිබඳ නිශ්චිත කඩඉම් මිම්මක් ජාත්‍යන්තර වශයෙන් ප්‍රකාශයට පත් කර නැතත් එක්සත් ජනපද භූ විද්‍යා ආයතනයේ (US Geological Survey) නිර්දේශයන්ට අනුව එම අගය අවම තරමින් හෙක්ටයාර 10ක් වත් විය යුතු වනවා. මේ නිර්දේශ භූමි ප්‍රමාණය හා සසඳන කළ ලා කොරෝනාවේ වත්මන් වර්ග ප්‍රමාණය අනුපාතයක් ලෙස 5:1ක්!

ලන්ඩන් යුනිවසිටි කොලීජියේ පෘථිවි පද්ධති පිළිබඳ මහාචාර්ය Mark Maslin සඳහන් කරන්නේ “දළ වශයෙන් පා පන්දු පිටි දෙකක් තරමට සීමා වී ඇති අයිස් තට්ටුවක්” යනු ග්ලැසියරයක් නො වන බවයි. BBC වෙත අදහස් දක්වමින් ඔහු සඳහන් කළේ ග්ලැසියරයක් නම් එය නිම්නයක් වසා දමමින් පැතිරී තිබිය යුතු බවයි. “ඒ නිසා වෙනිසියුලාවට දැන් කොහොමට වත් ග්ලැසියරයක් නැහැ.” Maslin සඳහන් කරනවා.

පසුගිය දෙසැම්බරයේ වෙනිසියුලානු රජය විසින් Humboldt ග්ලැසියරය සංරක්ෂණය කිරීමේ වැඩපිළිවෙළක් නිවේදනය කර තිබුණා. ඉන් යෝජනා කෙරුණේ උෂ්ණත්ව ආවරක බ්ලැන්කට්ටුවක් මඟින් එහි ඉතිරි වී ඇති අයිස් තට්ටුව ආවරණය කිරීමයි. එමඟින් අයිස් තට්ටුව දිය වීමේ ක්‍රියාවලිය ආපස්සට හැරවිය හැකි බව ඔවුන්ගේ අදහස වී තිබුණා. නමුත් එරට දේශගුණ විද්‍යාඥයන් එය අනුමත කළේ නැහැ. ඊට හේතු දෙකක් ඔවුන් සතු ව තිබුණා.
පළමු වැන්න නම්, එවැනි බ්ලැන්කට්ටුවක් එලීම මඟින් සංවේදී පරිසර කලාපය ප්ලාස්ටික් අංශු මඟින් දූෂණයට ලක් වීමයි.

දෙ වැන්න එවැනි ආවරණයකින් අයිස් තට්ටුව තැම්බීමකට ලක් ව ග්‍රීෂ්ම ඍතුව උදා වන විට අයිස් තට්ටුවේ ක්ෂය වීම වඩාත් වේගවත් අඩියකට පෙරළීමයි. ග්‍රීෂ්ම ඍතුවේ ඉහළ යන උෂ්ණත්වයට ග්ලැසියර මුහුණ දෙන්නේ ඒ වෙත පතිත වන හිරු එළිය පරාවර්තනය කරමින්. එයට අයිස් තට්ටුව පිටතට නිරාවරණය වී පැවතිය යුතුයි.

ග්ලැසියර හිතු මනාපේ වියැළෙන්නට හැර යළි වගා කළ හැකි මාන පඳුරක් මෙන් නො වෙයි. එහි ඇති අයිස් දිය වී යන්නට පටන් ගත් පසු නිරාවරණය වන භූමිය සැලකිය යුතු කලක් හිරු එළියෙන් නැහැවී පවතින විට එහි උෂ්ණත්වය ඉහළ ගොස් යළි කාලාන්තරයකට ඒ මත අයිස් තට්ටු මිදීම වළක්වනවා.

මීළඟට ග්ලැසියරවලින් හරණය වනු ඇත්තේ ඉන්දුනීසියාව, මෙක්සිකෝව සහ ස්ලෝවැකියාව බව දේශගුණ විද්‍යාඥයන් පුරෝකථනය කරනවා. දැනට ගොනු වී ඇති දත්ත පෙන්නුම් කරන්නේ 2100 වන විට ලොව ඇති ග්ලැසියර අතරින් 20% – 80% අතර ප්‍රමාණයක් තුරන් ව ගොස් පවතිනු ඇති බවයි.

බර යැ මේ ස්මරණයෝ
January 22, 2024
යිංග් : මං ඔළුව දෙපැත්තට වනලා ඔයාගෙ අම්මට මෙන්න මෙහෙම කිව්වා. “ඔයා බිහිකරන්නේ දරුවෙක් නෙවෙයි. ඔයා බිහිකරන්න යන්නෙ”-

භ්‍රෑණය : “ඔයාවමයි.” ඔයා කිව්වෙ එහෙමයි.

මව : මට එයාව තේරුම්ගන්න එවා කිව්ව දේ ගැන කාලාන්තරයක් හිතන්න සිද්ද වුණා. තවත් මොළයක් ඇතුළෙ ඔයාගෙ වගේ ම මතකයන් තැන්පත් වෙලා තියෙනවනම් ඒ පුද්ගලය ඔයා ම නෙමෙයි ද? ඒත් මට ඒහෙම බබෙක් ගැන අදහගන්න බැරි වුණා.

යිංග් : ඒ බබෙක් නොවෙන විත්තියත්, බබෙක්ගෙ ඇඟක් ඇතුළෙ ඉන්න වැඩිහිටියෙක් බවත් මම එයාට පැහැදිලි කරල දුන්නා. එයාලට ඉපදිච්ච ගමන් කතාකරන්න – එහෙමත් නැත්තන් ඔයා මේ දැන් කරනව වගේ ඉපදෙන්නත් කලින් කතාකරන්න, ඒ වගේ ම සාමාන්‍ය බබාලට වඩා ඉක්මනින් ඇවිදින්නත්, අනිත් කඩඉම් පහු කරන්නත් පුළුවන්කම ලැබේවි. ඒ වෙද්දිත් වැඩුණු කෙනෙකු‌ගෙ දැනුමයි අත්දැකීමුයි තියෙන නිසා අනිත් බබාලට වඩා වැඩීම අතින් අවුරුදු විස්සක් ඉස්සරහිනුයි ඉන්නෙ. එයාලා ටක්කෙට ම ඒ විදිහෙ ආශ්චර්යමත් අය වෙයි කියල අපට හරියට ම කියන්න බෑ තමයි. හැබැයි උරුම මතකය පරම්පරාවෙන් පරම්පරාවට සංචය වෙන හින්දා අනිවාර්යයෙන් ම එයාලගෙ පසු පරම්පරා නම් එහෙම වෙනවාමයි. පරම්පරා කීපයකට පස්සෙ උරුම මතකය අදහගන්නත් බැරි හාස්කම් පායි! මේක මානව ශිෂ්ටාචාරය රූපාන්තරණය කරවන පිම්මක් වෙයි. මේ ශ්‍රේෂ්ඨ වෑයමට හවුල් වෙච්ච පුරෝගාමී අම්මා විදිහට ඔයාව ඉතිහාසගත වේවි.

මව : අන්න එහෙමයි පැටියො, ඔයාව මට ලැබුණෙ.

භ්‍රෑණය : ඒත් අපි දන්නෑ කවුද මගෙ තාත්ත කියලා.

යිංග් : තාක්ෂණික හේතු නිසා අපට සිද්ද වුණා නාලස්ථ සංසේචනය යොදාගන්න. ශුක්‍රාණු පරිත්‍යාගියා එයාගෙ අනන්‍යතාවය රහසක් විදිහට තියාගන්න ඉල්ලීමක් කළා. ඔයාගෙ අම්ම ඒකට එකඟ වුණා. ඇත්තම කිව්වොත් බබෝ, එයාගෙ අනන්‍යතාවය වැදගත් නෑ. ඔයාගෙ හැම මතකයක් ම ලැබුණෙ අම්මගෙ පැත්තෙන් හින්දා අනිත් බබාලගෙ තාත්තල එක්ක බලද්දි ඔයාගෙ තාත්තට ඔයාගෙ ජීවිතය ගැන තියන දායකත්වය අල්පයි. අම්මගෙයි තාත්තගෙයි දෙන්නගෙන් ම එන උරුම මතකය ක්‍රියාත්මක කරන්න පුළුවන් තාක්ෂණයත් අපි ගාව තියෙනවා. ඒත් වැඩි පරිස්සමට අම්මගෙ මතකයන් විතරක් බලගන්වන්න අපි තීරණය කළා. අපි දන්නෙ නෑ පුද්ගලයන් දෙන්නෙකුගෙ මතකයන් තනි මනසක් ඇතුළෙ සමගාමී විදිහට වැඩකරන එකෙන් මොන විදිහෙ අතුරු ආබාධ ඇති වෙයි ද කියල.

මව (දිගු සුසුමක් මුදා හැරීමෙන් අනතුරු ව) : මගෙ මතකයන් විතරක් බලගැන්වීමෙන් පවා ඇති වෙන්න පුළුවන් අතුරු අන්තරා ගැන ඔයා දන්නෙ නෑ.

යිංග් (දිගු නිහැඬියාවකින් අනතුරු ව) : ඇත්ත. අපි දන්නෙ නෑ.

මව : ඩොක්ටර් යිංග්, මට තියෙනව මීට කලින් අහන්න හිත නොදීපු ප්‍රශ්නයක්… ඔයාටත් බබාලා නෑනෙ. ඇයි මගෙ වගේ බබෙක් හදාගන්නෙ නැත්තෙ?

භ්‍රෑණය : යිංග් නැන්දෙ, අම්ම හිතනවා ඔයා ආත්මාර්ථකාමී කෙනෙක් කියල.

මව : එහෙම කියන්න එපා පැටියො.

යිංග් : නෑ, ඔයාගෙ බබා හරි. ඔයා එහෙම හිතන එක සාධාරණයි. මම ඇත්තටම ආත්මාර්ථකාමීයි. මුලදි මමත් මටම කියල උරුම මතකයක් තියන දරුවෙක් හදාගන්න කල්පනා කළා. ඒත් එක දෙයක් මාව නැවැත්තුවා. මිනිසා සතු උරුම මතකයේ අක්‍රීය තත්ත්වය ගැන අපි පුදුමයට පත්වෙලයි හිටියෙ. ඒත් මෙච්චරකල් ඒවා පාවිච්චියට නොගෙන සිටීමේ පදනම මොකක් ද? ඒකත් හරියට උණ්ඩුකපුච්ඡය වගේ පරීණාමීය අවශිෂ්ටයකට සමානයි කියල වැඩිමනක් පර්යේෂණවලින් හෙළි වුණා. නූතන මානවයගෙ පුරාණ මුතුන්මිත්තන්ගෙ මොළයේ උරුම මතකය ක්‍රියාත්මක වෙලා තිබ්බා. ඒත් කාලයත් එක්ක ඒ මතකයන් යටපත් වුණා. එච්චර වාසිදායක තත්ත්වයක් පරිණාමය විසින් යටපත් කරලා දැමුණේ ඇයි කියල අපට අදටත් විස්තර කරන්න බෑ. ඒත් සොබාදහමට හැමදේට ම හේතු තියෙනවා. ඒවා අක්‍රීය කරල දාන්න තරම් මොකක්ම හරි භයානක හේතුවක් තියෙන්න ඕනෙ.

මව : හැම දෙයක් ගැනම මුලදි හෙළි නොකරපු එක ගැන මං ඔයාට බණින්නෙ නෑ, ඩොක්ටර් යිංග්. මම මේකට ඉදිරිපත් වුණේ කැමැත්තෙන්මයි. මට දෙවැනි වතාවකට ඉපදෙන්න ඕනෙ.

යිංග් : ඒත් ඒක එහෙම වෙන්නෑ. අපි දැනට දැනගෙන තියෙන කරුණු මත ඔයා ගැබ්බරව ඉන්නෙ ඔයාගෙන්ම නෙවෙයි, දරුවෙකුගෙන්. ඔයාගෙ මතක ඔක්කොම තියෙන දරුවෙකුගෙන්.

භ්‍රෑණය : මං එකඟයි අම්මා. මං ඔයා නෙමෙයි. ඒත් මට දැනෙනවා මගේ මතක හැම එකක්ම ඇවිත් තියෙන්නෙ ඔයාගෙ මොළයෙන් කියලා. මට මගේ ම කියල තියෙන්නෙ මේ වටේට තියෙන වතුර, ඔයාගෙ හදවත ගැහෙන සද්දෙ සහ අර ඈතින් පිටත ඉඳලා එන රතු පාටට හුරු තැඹිලි පාට දීප්තිය වගේ මතකයන් කීපයක් විතරයි.

යිංග් : මනුස්සයෙක්ව ප්‍රතිරූපනය කරන්න, එයාගෙ මතක විතරක් ප්‍රතිරූපනය කිරීම ප්‍රමාණවත් කියල උපකල්පනය කරපු එක අපි අතින් වෙච්ච භයානක අත්වැරැද්දක්. ආත්මයක් ගොඩ නැඟෙන්න නම් මතකයන්ට අමතරව, ප්‍රතිරූපනය කරන්න බැරි තවත් සංඝටක ගණනාවක් වුවමනා කරනවා. කෙනෙකුගෙ මතක හරියට පොතක් වගේ. ඒක එක එක පාඨකයා කෙරේ උද්දීපනය කරන්නෙ වෙනස් වෙනස් හැඟීම්. එච්චර බර, මුඩුම පොතක් නූපන් දරුවෙකුට කියවන්න දෙනව කියන්නෙ හරි දරුණු වැඩක්.

මව : ඒක ඇත්ත. මම මේ නගරෙට කැමැත්තෙන් හිටියත්, ඒක ගැන මගෙ මතකේ තැන්පත් වෙලා තියෙන අත්දැකීම් බබාව බයකරවන්න සමත් වෙලා.

භ්‍රෑණය : මේ නගරෙ හරිම බයහිතෙන තැනක්! එළියෙ තියෙන හැම දේම බය හිතෙන දේවල්, අම්මා. මං ඉපදෙන්න කැමති නෑ!

මව : ඔයා කොහොමද එහෙම කියන්නෙවත්? ඔයා අනිවාර්යෙන්ම ඉපදෙන්න ඕනෙ.

භ්‍රෑණය : බෑ අම්මා! ඔයාට මතකද ෂිතාඕවල හිටපු කාලෙ සීත ඍතුවෙ උදේට ආච්චිඅම්මයි, සීයතාත්තයි ඔයාට කෑ ගහපු විදිහ?

මව : ඔව් මට මතකයි. ඉර උදාවෙන්නත් කලින් මාවත් කූද්දගෙන ගිහින් බැටළු පට්ටිය සුද්ද කරන සිරිතක් එයාලට තිබුණා. මට කීයටවත් නැඟිටින්න ඕනෙකමක් තිබුණෙ නෑ. ඒ වෙද්දිත් වටපිටාව අඳුරුයි. හුළඟ හැමුවෙ කඩු කිණිසි වගේ හම පසාරු කරගෙන. සමහර වෙලාවට හිම පවා කඩා පාත්වුණා. බ්ලැන්කට් එකත් පොරවගෙන හරියට කුරුලු කූඩුවක තියෙන බිත්තරයක් වගේ ඇඳේ ගුලිවෙලා හිටපු මට දැනුණෙ පුදුමාකාර උණුසුමක්. මට හැමවෙලේ ම ඕන කළේ තව චුට්ටම චුට්ට වෙලාවක් හරි නිදාගන්න.

භ්‍රෑණය : තව චුට්ටම චුට්ටක් නෙවෙයි. ඔයාට ඕන වුණේ බ්ලැන්කට් එක යට ගුලිවෙලා හැමදාට ම නිදාගෙන ඉන්න.

මව (කෙටි නිහැඬියාවකින් අනතුරු ව) : ඔව්, ඔයා හරි.

භ්‍රෑණය : මං එළියට එන්නෙ නෑ! නෑමයි!

යිංග් : මම ඔයාට සහතික වෙනව දරුවෝ, එළියෙ තියෙන ලෝකය සීත කුණාටුවකින් පීඩා විඳින සදාතනික රාත්‍රියක් නෙවෙයි. වසන්ත හුළඟ මුහු වෙච්ච ලස්සන දවසුත් තියෙනවා. ජීවිතේ කියන දේ ලේසි දෙයක් නෙවෙයි. ඒත් ඒකෙ ඇතිවෙන්න සතුට සමාදානයත් තියෙනවා.

මව : ඩොක්ටර් යිංග් හරි! ඔයාගෙ අම්මටත් ඒ වගේ සතුටුදායක අවස්ථා හුඟක් මතකයි. හරියට මම ගම දාලා ආපු දවස වගේ. මම ෂිතාඕ අතෑරලා ඇවිදගෙන එනකොට, ඉර උදා වුණා විතරයි. හීතල හුළඟ මූණ ඉඹින අතරෙ, ඇහිච්ච කුරුල්ලන්ගෙ කිචිබිචිය මගෙ කන් දෙක පුරෝලා දැම්මා. මට හිතුණෙ මාත් කූඩුවකින් පැනලා ආපු කිරිල්ලියක් කියලයි…. ඒ වගේම තමයි නගරෙට ඇවිත් මගෙම කියල මුලින්ම මුදලක් හම්බකරගත්තු දවස! එදා සුපර්මාකට් එකට ගිය මට පෙනුනෙ මං වටේට තියෙන නිමක් නැති තෝරාගැනීම් අනන්තයක්. ඔයාට මගෙ සතුට දැනෙන්නැද්ද බබෝ?

භ්‍රෑණය : මට ඒ දෙකම හොඳට මතකයි, අම්මා. ඒත් ඒව හරියට බය හිතෙන මතක. ඔයා ගම අතෑරල ආපු දවසෙ ළඟ ම තියෙන ටවුමට යන බස් එක අල්ලගන්න කිලෝමීටර තිහක දුරක් කඳු පල්ලම් අතරින් ඇවිදින්න සිද්ද වුණා. රළු පරළු පාරක බොහොම අමාරුවෙන් ඇවිදගෙන යද්දි ඔයා සන්තකේටම තිබුණෙ යුවාන් දාසයක් විතරයි.

චීන ලේඛක ලියු සිෂින් විසින් පළ කෙරුණු The Weight of Memories විද්‍යා ප්‍රබන්ධ කෙටිකතාව ඇසුරෙනි.